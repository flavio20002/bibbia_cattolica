<div class="titoli">Cautela verso i sogni</div> <p><sup>1</sup>Speranze vane e fallaci sono quelle dello stolto,<br>e i sogni danno le ali a chi è privo di senno.<br> <sup>2</sup>Come uno che afferra le ombre e insegue il vento,<br>così è per chi si appoggia sui sogni.<br> <sup>3</sup>Una cosa di fronte all'altra: tale è la visione dei sogni, <br>di fronte a un volto l'immagine di un volto.<br> <sup>4</sup>Dall'impuro che cosa potrà uscire di puro?<br>E dal falso che cosa potrà uscire di vero?<br> <sup>5</sup>Oracoli, presagi e sogni sono cose fatue,<br>come vaneggia la mente di una donna che ha le doglie.<br> <sup>6</sup>Se non sono una visione inviata dall'Altissimo,<br>non permettere che se ne occupi la tua mente.<br> <sup>7</sup>I sogni hanno indotto molti in errore,<br>e andarono in rovina quelli che vi avevano sperato.<br> <sup>8</sup>La legge deve compiersi senza inganno,<br>e la sapienza è perfetta sulla bocca di chi è fedele.</p> <div class="titoli">Utilità dei viaggi</div> <p><sup>9</sup>Chi ha viaggiato conosce molte cose,<br>chi ha molta esperienza parla con intelligenza.<br> <sup>10</sup>Chi non ha avuto prove, poco conosce;<br> <sup>11</sup>chi ha viaggiato ha una grande accortezza.<br> <sup>12</sup>Ho visto molte cose nei miei viaggi,<br>il mio sapere è più che le mie parole.<br> <sup>13</sup>Spesso ho corso pericoli mortali,<br>ma mi sono salvato grazie alla mia esperienza.<br> </p> <div class="titoli">Elogio di chi teme il Signore</div> <p><sup>14</sup>Lo spirito di quelli che temono il Signore vivrà,<br> <sup>15</sup>perché la loro speranza è posta in colui che li salva.<br> <sup>16</sup>Chi teme il Signore non ha paura di nulla<br>e non si spaventa perché è lui la sua speranza.<br> <sup>17</sup>Beato colui che teme il Signore.<br> <sup>18</sup>A chi si appoggia? Chi è il suo sostegno?<br> <sup>19</sup>Gli occhi del Signore sono su quelli che lo amano;<br>egli è protezione potente e sostegno vigoroso,<br>riparo dal vento infuocato e dal sole meridiano,<br>difesa contro gli ostacoli, soccorso nella caduta.<br> <sup>20</sup>Il Signore solleva l'anima e illumina gli occhi,<br>concede guarigione, vita e benedizione.</p> <div class="titoli">Il culto che Dio gradisce</div> <p><sup>21</sup>Sacrificare il frutto dell'ingiustizia è un'offerta da scherno<br> <sup>22</sup>e i doni dei malvagi non sono graditi.<br> <sup>23</sup>L'Altissimo non gradisce le offerte degli empi<br>né perdona i peccati secondo il numero delle vittime.<br> <sup>24</sup>Sacrifica un figlio davanti al proprio padre<br>chi offre un sacrificio con i beni dei poveri.<br> <sup>25</sup>Il pane dei bisognosi è la vita dei poveri,<br>colui che glielo toglie è un sanguinario.<br> <sup>26</sup>Uccide il prossimo chi gli toglie il nutrimento,<br> <sup>27</sup>versa sangue chi rifiuta il salario all'operaio.<br> <sup>28</sup>Uno edifica e l'altro abbatte:<br>che vantaggio ne ricavano, oltre la fatica?<br> <sup>29</sup>Uno prega e l'altro maledice:<br>quale delle due voci ascolterà il Signore?<br> <sup>30</sup>Chi si purifica per un morto e lo tocca di nuovo,<br>quale vantaggio ha nella sua abluzione?<br> <sup>31</sup>Così l'uomo che digiuna per i suoi peccati<br>e poi va e li commette di nuovo:<br>chi ascolterà la sua supplica?<br>Quale vantaggio ha nell'essersi umiliato?<br></p>