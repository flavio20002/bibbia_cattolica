<div class="titoli">Giobbe rievoca la sua attuale situazione di infelicità</div> <p><sup>1</sup>Ora, invece, si burlano di me<br> i più giovani di me in età,<br> i cui padri non avrei degnato<br> di mettere tra i cani del mio gregge.<br> <sup>2</sup>Anche la forza delle loro mani a che mi giova?<br> Hanno perduto ogni vigore;<br> <sup>3</sup>disfatti dall'indigenza e dalla fame,<br> brucano per l'arido deserto,<br> <sup>4</sup>da lungo tempo regione desolata,<br> raccogliendo erbe amare accanto ai cespugli<br> e radici di ginestra per loro cibo.<br> <sup>5</sup>Espulsi dalla società,<br> si grida dietro a loro come al ladro;<br> <sup>6</sup>dimorano perciò in orrendi dirupi,<br> nelle grotte della terra e nelle rupi.<br> <sup>7</sup>In mezzo alle macchie urlano<br> accalcandosi sotto i roveti,<br> <sup>8</sup>razza ignobile, razza senza nome,<br> cacciati via dalla terra.<br> <sup>9</sup>Ora, invece, io sono la loro canzone,<br> sono diventato la loro favola!<br> <sup>10</sup>Hanno orrore di me e mi schivano<br> né si trattengono dallo sputarmi in faccia!<br> <sup>11</sup>Egli infatti ha allentato il mio arco e mi ha abbattuto,<br> ed essi di fronte a me hanno rotto ogni freno.<br> <sup>12</sup>A destra insorge la plebaglia,<br> per far inciampare i miei piedi<br> e tracciare contro di me la strada dello sterminio.<br> <sup>13</sup>Hanno sconvolto il mio sentiero,<br> cospirando per la mia rovina,<br> e nessuno si oppone a loro.<br> <sup>14</sup>Irrompono come da una larga breccia,<br> sbucano in mezzo alle macerie.<br> <sup>15</sup>I terrori si sono volti contro di me;<br> si è dileguata, come vento, la mia dignità<br> e come nube è svanita la mia felicità.<br> <sup>16</sup>Ed ora mi consumo,<br> mi hanno colto giorni funesti.<br> <sup>17</sup>Di notte mi sento trafiggere le ossa<br> e i dolori che mi rodono non mi danno riposo.<br> <sup>18</sup>A gran forza egli mi afferra per la veste,<br> mi stringe come il collo della mia tunica.<br> <sup>19</sup>Mi ha gettato nel fango:<br> sono diventato come polvere e cenere.<br> <sup>20</sup>Io grido a te, ma tu non mi rispondi,<br> insisto, ma tu non mi dai retta.<br> <sup>21</sup>Sei diventato crudele con me<br> e con la forza delle tue mani mi perseguiti;<br> <sup>22</sup>mi sollevi e mi poni a cavallo del vento<br> e mi fai sballottare dalla bufera.<br> <sup>23</sup>So bene che mi conduci alla morte,<br> alla casa dove convengono tutti i viventi.<br> <sup>24</sup>Nella disgrazia non si tendono forse le braccia<br> e non si invoca aiuto nella sventura?<br> <sup>25</sup>Non ho forse pianto con chi aveva una vita dura<br> e non mi sono afflitto per chi era povero?<br> <sup>26</sup>Speravo il bene ed è venuto il male,<br> aspettavo la luce ed è venuto il buio.<br> <sup>27</sup>Le mie viscere ribollono senza posa<br> e giorni d'affanno mi hanno raggiunto.<br> <sup>28</sup>Avanzo con il volto scuro, senza conforto,<br> nell'assemblea mi alzo per invocare aiuto.<br> <sup>29</sup>Sono divenuto fratello degli sciacalli<br> e compagno degli struzzi.<br> <sup>30</sup>La mia pelle annerita si stacca,<br> le mie ossa bruciano per la febbre.<br> <sup>31</sup>La mia cetra accompagna lamenti<br> e il mio flauto la voce di chi piange.<br></p>