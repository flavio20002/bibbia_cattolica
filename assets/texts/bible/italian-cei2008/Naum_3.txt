<div class="titoli">Colpe e castigo di Ninive</div> <p><sup>1</sup>Guai alla città sanguinaria,<br>piena di menzogne,<br>colma di rapine,<br>che non cessa di depredare!<br> <sup>2</sup>Sibilo di frusta, fracasso di ruote,<br>scalpitìo di cavalli, cigolìo di carri,<br> <sup>3</sup>cavalieri incalzanti, lampeggiare di spade,<br>scintillare di lance, feriti in quantità,<br>cumuli di morti, cadaveri senza fine,<br>s'inciampa nei cadaveri.<br> <sup>4</sup>È per le tante seduzioni della prostituta,<br>della bella maliarda, della maestra d'incanti,<br>che faceva mercato dei popoli con le sue tresche<br>e delle nazioni con i suoi incantesimi.<br> <sup>5</sup>'Eccomi a te<br>- oracolo del Signore degli eserciti -:<br>alzerò le tue vesti fin sulla faccia<br>e mostrerò alle nazioni la tua nudità,<br>ai regni le tue vergogne.<br> <sup>6</sup>Ti getterò addosso immondizie,<br>ti svergognerò, ti esporrò al ludibrio.<br> <sup>7</sup>Allora chiunque ti vedrà, fuggirà da te<br>e dirà: 'Ninive è distrutta! Chi la compiangerà?<br>Dove cercherò chi la consoli?'.<br> </p> <div class="titoli">Fine inevitabile</div> <p><sup>8</sup>Sei forse più forte di Tebe,<br>adagiata sui canali del Nilo,<br>circondata dalle acque?<br>Per baluardo aveva il mare<br>e per bastione le acque.<br> <sup>9</sup>L'Etiopia e l'Egitto erano la sua forza<br>che non aveva limiti.<br>Put e i Libi erano i suoi alleati.<br> <sup>10</sup>Eppure anch'essa fu deportata,<br>andò schiava in esilio.<br>Anche i suoi bambini furono sfracellati<br>ai crocicchi di tutte le strade.<br>Si spartirono a sorte i suoi nobili<br>e tutti i suoi grandi furono messi in catene.<br> <sup>11</sup>Anche tu berrai fino a ubriacarti e ti sentirai venir meno,<br>anche tu cercherai scampo dal nemico.<br> <sup>12</sup>Tutte le tue fortezze sono come alberi di fico<br>carichi di frutti primaticci:<br>appena scossi, cadono <br>in bocca a chi li vuole mangiare.<br> <sup>13</sup>Ecco il tuo popolo: in te vi sono solo donne;<br>si spalanca la porta della tua terra ai nemici,<br>il fuoco divora le tue sbarre.<br> <sup>14</sup>Attingi acqua per l'assedio, rinforza le tue difese,<br>pesta l'argilla, impasta mattoni, prendi gli stampi.<br> <sup>15</sup>Eppure il fuoco divorerà te,<br>ti sterminerà la spada,<br>anche se ti moltiplicassi come le cavallette,<br>se diventassi numerosa come le locuste,<br> <sup>16</sup>e moltiplicassi i tuoi mercanti<br>più che le stelle del cielo.<br>La cavalletta mette le ali e vola via!<br> <sup>17</sup>Quelli che ti controllano sono come le locuste,<br>i tuoi funzionari come sciami di cavallette,<br>che si annidano fra i muretti quando è freddo,<br>ma quando spunta il sole si dileguano<br>e non si sa dove siano andate.<br> <sup>18</sup>Re di Assur, i tuoi pastori dormono,<br>si riposano i tuoi eroi!<br>Il tuo popolo è disperso per i monti<br>e nessuno lo raduna.<br> <sup>19</sup>Non c'è rimedio per la tua ferita,<br>incurabile è la tua piaga.<br>Chiunque sentirà tue notizie batterà le mani.<br>Perché, su chi non si è riversata<br>senza tregua la tua crudeltà?'.</p>