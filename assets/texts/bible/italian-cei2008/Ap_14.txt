<div class="titoli">I redenti della terra</div> <p> <sup>1</sup>E vidi: ecco l'Agnello in piedi sul monte Sion, e insieme a lui centoquarantaquattromila persone, che recavano scritto sulla fronte il suo nome e il nome del Padre suo. <sup>2</sup>E udii una voce che veniva dal cielo, come un fragore di grandi acque e come un rimbombo di forte tuono. La voce che udii era come quella di suonatori di cetra che si accompagnano nel canto con le loro cetre. <sup>3</sup>Essi cantano come un canto nuovo davanti al trono e davanti ai quattro esseri viventi e agli anziani. E nessuno poteva comprendere quel canto se non i centoquarantaquattromila, i redenti della terra. <sup>4</sup>Sono coloro che non si sono contaminati con donne; sono vergini, infatti, e seguono l'Agnello dovunque vada. Questi sono stati redenti tra gli uomini come primizie per Dio e per l'Agnello. <sup>5</sup>Non fu trovata menzogna sulla loro bocca: sono senza macchia.<br> </p> <div class="titoli">Tre annunci</div> <p> <sup>6</sup>E vidi un altro angelo che, volando nell'alto del cielo, recava un vangelo eterno da annunciare agli abitanti della terra e ad ogni nazione, tribù, lingua e popolo. <sup>7</sup>Egli diceva a gran voce:</p> <p class="rientrato">«Temete Dio e dategli gloria,<br>perché è giunta l'ora del suo giudizio.<br>Adorate colui che ha fatto il cielo e la terra,<br>il mare e le sorgenti delle acque».</p> <p> <sup>8</sup>E un altro angelo, il secondo, lo seguì dicendo:</p> <p class="rientrato">«È caduta, è caduta Babilonia la grande,<br>quella che ha fatto bere a tutte le nazioni<br>il vino della sua sfrenata prostituzione».</p> <p> <sup>9</sup>E un altro angelo, il terzo, li seguì dicendo a gran voce: «Chiunque adora la bestia e la sua statua, e ne riceve il marchio sulla fronte o sulla mano, <sup>10</sup>anch'egli berrà il vino dell'ira di Dio, che è versato puro nella coppa della sua ira, e sarà torturato con fuoco e zolfo al cospetto degli angeli santi e dell'Agnello. <sup>11</sup>Il fumo del loro tormento salirà per i secoli dei secoli, e non avranno riposo né giorno né notte quanti adorano la bestia e la sua statua e chiunque riceve il marchio del suo nome». <sup>12</sup>Qui sta la perseveranza dei santi, che custodiscono i comandamenti di Dio e la fede in Gesù.<br> <sup>13</sup>E udii una voce dal cielo che diceva: «Scrivi: d'ora in poi, beati i morti che muoiono nel Signore. Sì - dice lo Spirito -, essi riposeranno dalle loro fatiche, perché le loro opere li seguono».<br> </p> <div class="titoli">Mietitura e vendemmia</div> <p> <sup>14</sup>E vidi: ecco una nube bianca, e sulla nube stava seduto uno simile a un Figlio d'uomo: aveva sul capo una corona d'oro e in mano una falce affilata. <sup>15</sup>Un altro angelo uscì dal tempio, gridando a gran voce a colui che era seduto sulla nube: «Getta la tua falce e mieti; è giunta l'ora di mietere, perché la messe della terra è matura». <sup>16</sup>Allora colui che era seduto sulla nube lanciò la sua falce sulla terra e la terra fu mietuta.<br> <sup>17</sup>Allora un altro angelo uscì dal tempio che è nel cielo, tenendo anch'egli una falce affilata. <sup>18</sup>Un altro angelo, che ha potere sul fuoco, venne dall'altare e gridò a gran voce a quello che aveva la falce affilata: «Getta la tua falce affilata e vendemmia i grappoli della vigna della terra, perché le sue uve sono mature». <sup>19</sup>L'angelo lanciò la sua falce sulla terra, vendemmiò la vigna della terra e rovesciò l'uva nel grande tino dell'ira di Dio. <sup>20</sup>Il tino fu pigiato fuori della città e dal tino uscì sangue fino al morso dei cavalli, per una distanza di milleseicento stadi.<br></p>