<div class="titoli">Oracolo contro l'Etiopia</div> <p><sup>1</sup>Ah! Terra dagli insetti ronzanti,<br>che ti trovi oltre i fiumi dell'Etiopia,<br> <sup>2</sup>che mandi ambasciatori per mare,<br>in barche di papiro sulle acque:<br>«Andate, messaggeri veloci,<br>verso un popolo alto e abbronzato,<br>verso un popolo temuto ora e sempre,<br>un popolo potente e vittorioso,<br>la cui terra è solcata da fiumi».<br> <sup>3</sup>O voi tutti abitanti del mondo, che dimorate sulla terra,<br>appena si alzerà un segnale sui monti, guardatelo!<br>Appena squillerà la tromba, ascoltatela!<br> <sup>4</sup>Poiché questo mi ha detto il Signore:<br>«Io osserverò tranquillo dalla mia dimora,<br>come il calore sereno alla luce del sole,<br>come una nube di rugiada al calore della mietitura».<br> <sup>5</sup>Poiché prima della raccolta, quando la fioritura è finita<br>e il fiore è diventato un grappolo maturo,<br>egli taglierà i tralci con roncole,<br>strapperà e getterà via i pampini.<br> <sup>6</sup>Saranno abbandonati tutti insieme<br>agli avvoltoi dei monti e alle bestie della terra;<br>su di essi gli avvoltoi passeranno l'estate,<br>su di essi tutte le bestie della terra passeranno l'inverno.<br> <sup>7</sup>In quel tempo saranno portate offerte al Signore degli eserciti da un popolo alto e abbronzato, da un popolo temuto ora e sempre, da un popolo potente e vittorioso, la cui terra è solcata da fiumi; saranno portate nel luogo dove è invocato il nome del Signore degli eserciti, sul monte Sion.<br></p>