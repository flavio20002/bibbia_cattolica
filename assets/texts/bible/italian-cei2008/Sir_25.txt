<div class="titoli">Proverbi numerici</div> <p><sup>1</sup>Di tre cose si compiace l'anima mia,<br>ed esse sono gradite al Signore e agli uomini:<br>concordia di fratelli, amicizia tra vicini,<br>moglie e marito che vivono in piena armonia.<br> <sup>2</sup>Tre tipi di persone detesta l'anima mia,<br>la loro vita è per me un grande orrore:<br>il povero superbo, il ricco bugiardo,<br>il vecchio adultero privo di senno.</p> <p><sup>3</sup>Se non hai raccolto in gioventù,<br>che cosa vuoi trovare nella vecchiaia?<br> <sup>4</sup>Quanto s'addice il giudicare ai capelli bianchi<br>e agli anziani il saper dare consigli!<br> <sup>5</sup>Quanto s'addice la sapienza agli anziani,<br>il discernimento e il consiglio alle persone onorate!<br> <sup>6</sup>Corona dei vecchi è un'esperienza molteplice,<br>loro vanto è temere il Signore.</p> <p><sup>7</sup>Nove situazioni ritengo felici nel mio cuore,<br>la decima la dirò con parole:<br>un uomo allietato dai figli,<br>chi vede da vivo la caduta dei suoi nemici;<br> <sup>8</sup>felice chi vive con una moglie assennata,<br>chi non ara con il bue e l'asino insieme,<br>chi non ha peccato con la sua lingua,<br>chi non ha servito a uno indegno di lui;<br> <sup>9</sup>felice chi ha trovato la prudenza,<br>chi parla a gente che l'ascolta;<br> <sup>10</sup>quanto è grande chi ha trovato la sapienza,<br>ma nessuno supera chi teme il Signore!<br> <sup>11</sup>Il timore del Signore vale più di ogni cosa;<br>chi lo possiede a chi potrà essere paragonato?<br> <sup>12</sup>Il timore del Signore è inizio di amore per lui,<br>la fede è inizio di adesione a lui.</p> <div class="titoli">La donna malvagia</div> <p><sup>13</sup>Qualunque ferita, ma non la ferita del cuore,<br>qualunque malvagità, ma non la malvagità di una donna;<br> <sup>14</sup>qualunque sventura, ma non quella causata da persone che odiano,<br>qualunque vendetta, ma non la vendetta dei nemici.<br> <sup>15</sup>Non c'è veleno peggiore del veleno di un serpente,<br>non c'è ira peggiore dell'ira di una donna.<br> <sup>16</sup>Preferirei abitare con un leone e con un drago<br>piuttosto che abitare con una donna malvagia.<br> <sup>17</sup>La malvagità di una donna ne àltera l'aspetto,<br>rende il suo volto tetro come quello di un orso.<br> <sup>18</sup>Suo marito siede in mezzo ai suoi vicini<br>e senza volerlo geme amaramente.<br> <sup>19</sup>Ogni malizia è nulla di fronte alla malizia di una donna,<br>possa piombarle addosso la sorte del peccatore!<br> <sup>20</sup>Come una salita sabbiosa per i piedi di un vecchio,<br>tale la donna linguacciuta per un uomo pacifico.<br> <sup>21</sup>Non soccombere al fascino di una donna,<br>per una donna non ardere di passione.<br> <sup>22</sup>Motivo di sdegno, di rimprovero e di grande disprezzo<br>è una donna che mantiene il proprio marito.<br> <sup>23</sup>Animo abbattuto e volto triste<br>e ferita al cuore è una donna malvagia;<br>mani inerti e ginocchia infiacchite,<br>tale è colei che non rende felice il proprio marito.<br> <sup>24</sup>Dalla donna ha inizio il peccato<br>e per causa sua tutti moriamo.<br> <sup>25</sup>Non dare all'acqua via d'uscita<br>né libertà di parlare a una donna malvagia.<br> <sup>26</sup>Se non cammina al cenno della tua mano,<br>separala dalla tua carne.<br></p>