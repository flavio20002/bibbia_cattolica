<div class="titoli">La spada del Signore</div> <p><sup>1</sup>Mi fu rivolta questa parola del Signore: <sup>2</sup>«Figlio dell'uomo, volgi la faccia verso il mezzogiorno, parla alla regione australe, e profetizza contro la selva del mezzogiorno. <sup>3</sup>Dirai alla selva del mezzogiorno: Ascolta la parola del Signore. Dice il Signore Dio: Ecco, io accenderò in te un fuoco che divorerà in te ogni albero verde e secco: la fiamma ardente non si spegnerà e tutto ciò che si vede sarà bruciato dal mezzogiorno al settentrione. <sup>4</sup>Ogni vivente vedrà che io, il Signore, l'ho accesa e non si spegnerà». <sup>5</sup>Io dissi: «Ah! Signore Dio, essi vanno dicendo di me: «Non è forse costui uno che parla per enigmi?»».<br> <sup>6</sup>Mi fu rivolta questa parola del Signore: <sup>7</sup>«Figlio dell'uomo, volgi la faccia verso Gerusalemme e parla contro i suoi santuari, profetizza contro la terra d'Israele. <sup>8</sup>Tu riferirai alla terra d'Israele: Così dice il Signore Dio: Eccomi contro di te. Sguainerò la spada e ucciderò in te il giusto e il peccatore. <sup>9</sup>Se ucciderò in te il giusto e il peccatore, significa che la spada sguainata sarà contro ogni mortale, dal mezzogiorno al settentrione. <sup>10</sup>Così ogni vivente saprà che io, il Signore, ho sguainato la spada ed essa non rientrerà nel fodero. <sup>11</sup>Tu, figlio dell'uomo, piangi: piangi davanti a loro con i fianchi spezzati e pieno d'amarezza. <sup>12</sup>Quando ti domanderanno: «Perché piangi?», risponderai: Perché è giunta la notizia che il cuore verrà meno, le mani s'indeboliranno, lo spirito sarà costernato, le ginocchia si scioglieranno in acqua. Ecco è giunta e si compie». Oracolo del Signore Dio. <sup>13</sup>Mi fu rivolta questa parola del Signore: <sup>14</sup>«Figlio dell'uomo, profetizza e di' loro: Così dice il Signore Dio:</p> <p>Spada, spada aguzza e affilata,<br> <sup>15</sup>aguzza per scannare, affilata per lampeggiare!<br> <sup>16</sup>L'ha fatta affilare perché la si impugni,<br>l'ha aguzzata e affilata<br>per darla in mano al massacratore!<br> <sup>17</sup>Grida e laméntati, o figlio dell'uomo,<br>perché essa pesa sul mio popolo,<br>su tutti i prìncipi d'Israele:<br>essi cadranno di spada insieme con il mio popolo.<br>Perciò battiti il fianco,<br> <sup>18</sup>perché è una prova:<br>che cosa accadrebbe<br>se nemmeno ci fosse un bastone sprezzante?<br>Oracolo del Signore Dio.<br> <sup>19</sup>Tu, o figlio dell'uomo,<br>profetizza e batti le mani:<br>la spada si raddoppi e si triplichi,<br>è la spada dei massacri,<br>la grande spada del massacro che li circonda.<br> <sup>20</sup>Perché i cuori si struggano <br>e si moltiplichino le vittime,<br>ho messo a ogni porta <br>la punta della spada,<br>fatta per lampeggiare, <br>affilata per il massacro.<br> <sup>21</sup>Volgiti a destra, volgiti a sinistra,<br>ovunque si diriga la tua lama.<br> <sup>22</sup>Anch'io batterò le mani e sazierò la mia ira.<br>Io, il Signore, ho parlato».</p> <p><sup>23</sup>Mi fu rivolta questa parola del Signore: <sup>24</sup>«Figlio dell'uomo, traccia due strade per il passaggio della spada del re di Babilonia; proverranno tutte e due dallo stesso paese. Tu metti un segnale a capo della strada che conduce nella città. <sup>25</sup>Traccia la strada per cui la spada giunga contro Rabbà degli Ammoniti e contro Giuda a Gerusalemme, città fortificata. <sup>26</sup>Infatti il re di Babilonia è fermo al bivio, all'inizio delle due strade, per interrogare le sorti: agita le frecce, interroga i <i>terafìm</i>, osserva il fegato. <sup>27</sup>Nella sua mano destra è uscito il responso: «Gerusalemme», per porre contro di essa gli arieti, per farle udire l'ordine del massacro, echeggiare grida di guerra, disporre gli arieti contro le sue porte, innalzare terrapieni, costruire trincee. <sup>28</sup>Ma questo non è che un vano presagio agli occhi di quelli che hanno fatto loro solenni giuramenti. Egli però ricorda loro l'iniquità per cui saranno catturati.<br> <sup>29</sup>Perciò così dice il Signore: Poiché voi avete fatto ricordare le vostre iniquità, rendendo manifeste le vostre trasgressioni e palesi i vostri peccati in tutto il vostro modo di agire, poiché ve ne vantate, voi resterete presi al laccio. <sup>30</sup>A te, malfattore infame, principe d'Israele, il cui giorno è venuto, al colmo della tua iniquità, <sup>31</sup>così dice il Signore Dio: Deponi il turbante e togliti la corona; tutto sarà cambiato: ciò che è basso sarà elevato e ciò che è alto sarà abbassato. <sup>32</sup>In rovina, in rovina, in rovina ridurrò Gerusalemme e non si rialzerà più, finché non giunga colui al quale appartiene di diritto e al quale io la darò.<br> <sup>33</sup>Tu, figlio dell'uomo, profetizza e annuncia: Così dice il Signore Dio agli Ammoniti e riguardo ai loro insulti. Di' dunque: La spada, la spada è sguainata per la strage, è affilata per sterminare, per lampeggiare <sup>34</sup>- mentre tu hai false visioni e ti si predicono vaticini bugiardi -, per essere messa alla gola dei malfattori infami, il cui giorno è venuto, al colmo della loro iniquità.<br> <sup>35</sup>Rimettila nel fodero. Nel luogo stesso in cui tu fosti creato, nella terra stessa in cui sei nato, io ti giudicherò; <sup>36</sup>rovescerò su di te il mio sdegno, contro di te soffierò nel fuoco della mia ira e ti abbandonerò in mano di uomini violenti, portatori di distruzione. <sup>37</sup>Sarai preda del fuoco, la terra sarà intrisa del tuo sangue; non ti si ricorderà più perché io, il Signore, ho parlato».<br></p>