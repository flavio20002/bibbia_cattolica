<div class="titoli">Giobbe si dichiara vinto e chiede perdono</div> <p><sup>1</sup>Giobbe prese a dire al Signore:<br> <sup>2</sup>«Comprendo che tu puoi tutto<br> e che nessun progetto per te è impossibile.<br> <sup>3</sup>Chi è colui che, da ignorante,<br> può oscurare il tuo piano?<br> Davvero ho esposto cose che non capisco,<br> cose troppo meravigliose per me, che non comprendo.<br> <sup>4</sup>Ascoltami e io parlerò,<br> io t'interrogherò e tu mi istruirai!<br> <sup>5</sup>Io ti conoscevo solo per sentito dire,<br> ma ora i miei occhi ti hanno veduto.<br> <sup>6</sup>Perciò mi ricredo e mi pento<br> sopra polvere e cenere».<br> </p> <div class="titoli">EPILOGO</div> <div class="titoli">Dio rimprovera gli amici di Giobbe</div> <p><sup>7</sup>Dopo che il Signore ebbe rivolto queste parole a Giobbe, disse a Elifaz di Teman: «La mia ira si è accesa contro di te e contro i tuoi due amici, perché non avete detto di me cose rette come il mio servo Giobbe. <sup>8</sup>Prendete dunque sette giovenchi e sette montoni e andate dal mio servo Giobbe e offriteli in olocausto per voi. Il mio servo Giobbe pregherà per voi e io, per riguardo a lui, non punirò la vostra stoltezza, perché non avete detto di me cose rette come il mio servo Giobbe».<br> <sup>9</sup>Elifaz di Teman, Bildad di Suach e Sofar di Naamà andarono e fecero come aveva detto loro il Signore e il Signore ebbe riguardo di Giobbe.<br> </p> <div class="titoli">Riabilitazione di Giobbe</div> <p><sup>10</sup>Il Signore ristabilì la sorte di Giobbe, dopo che egli ebbe pregato per i suoi amici. Infatti il Signore raddoppiò quanto Giobbe aveva posseduto. <sup>11</sup>Tutti i suoi fratelli, le sue sorelle e i suoi conoscenti di prima vennero a trovarlo; banchettarono con lui in casa sua, condivisero il suo dolore e lo consolarono di tutto il male che il Signore aveva mandato su di lui, e ognuno gli regalò una somma di denaro e un anello d'oro.<br> <sup>12</sup>Il Signore benedisse il futuro di Giobbe più del suo passato. Così possedette quattordicimila pecore e seimila cammelli, mille paia di buoi e mille asine. <sup>13</sup>Ebbe anche sette figli e tre figlie. <sup>14</sup>Alla prima mise nome Colomba, alla seconda Cassia e alla terza Argentea. <sup>15</sup>In tutta la terra non si trovarono donne così belle come le figlie di Giobbe e il loro padre le mise a parte dell'eredità insieme con i loro fratelli.<br> <sup>16</sup>Dopo tutto questo, Giobbe visse ancora centoquarant'anni e vide figli e nipoti per quattro generazioni. <sup>17</sup>Poi Giobbe morì, vecchio e sazio di giorni.</p>