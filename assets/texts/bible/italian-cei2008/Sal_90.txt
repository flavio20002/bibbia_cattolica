<div class="titoli">Eternità di Dio e brevità della vita dell'uomo</div> <p><sup>1</sup>Preghiera. Di Mosè, uomo di Dio.<br><br> Signore, tu sei stato per noi un rifugio<br> di generazione in generazione.</p> <p><sup>2</sup>Prima che nascessero i monti<br> e la terra e il mondo fossero generati,<br> da sempre e per sempre tu sei, o Dio.</p> <p><sup>3</sup>Tu fai ritornare l'uomo in polvere,<br> quando dici: «Ritornate, figli dell'uomo».</p> <p><sup>4</sup>Mille anni, ai tuoi occhi,<br> sono come il giorno di ieri che è passato,<br> come un turno di veglia nella notte.</p> <p><sup>5</sup>Tu li sommergi:<br> sono come un sogno al mattino,<br> come l'erba che germoglia;</p> <p><sup>6</sup>al mattino fiorisce e germoglia,<br> alla sera è falciata e secca.</p> <p><sup>7</sup>Sì, siamo distrutti dalla tua ira,<br> atterriti dal tuo furore!</p> <p><sup>8</sup>Davanti a te poni le nostre colpe,<br> i nostri segreti alla luce del tuo volto.</p> <p><sup>9</sup>Tutti i nostri giorni svaniscono per la tua collera,<br> consumiamo i nostri anni come un soffio.</p> <p><sup>10</sup>Gli anni della nostra vita sono settanta,<br> ottanta per i più robusti,<br> e il loro agitarsi è fatica e delusione;<br> passano presto e noi voliamo via.</p> <p><sup>11</sup>Chi conosce l'impeto della tua ira<br> e, nel timore di te, la tua collera?</p> <p><sup>12</sup>Insegnaci a contare i nostri giorni<br> e acquisteremo un cuore saggio.</p> <p><sup>13</sup>Ritorna, Signore: fino a quando?<br> Abbi pietà dei tuoi servi!</p> <p><sup>14</sup>Saziaci al mattino con il tuo amore:<br> esulteremo e gioiremo per tutti i nostri giorni.</p> <p><sup>15</sup>Rendici la gioia per i giorni in cui ci hai afflitti,<br> per gli anni in cui abbiamo visto il male.</p> <p><sup>16</sup>Si manifesti ai tuoi servi la tua opera<br> e il tuo splendore ai loro figli.</p> <p><sup>17</sup>Sia su di noi la dolcezza del Signore, nostro Dio:<br> rendi salda per noi l'opera delle nostre mani,<br> l'opera delle nostre mani rendi salda.</p> <p></p>