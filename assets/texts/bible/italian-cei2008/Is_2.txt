<div class="titoli">La pace universale alla fine dei giorni</div> <p><sup>1</sup>Messaggio che Isaia, figlio di Amoz, ricevette in visione su Giuda e su Gerusalemme.<br> <sup>2</sup>Alla fine dei giorni,<br>il monte del tempio del Signore<br>sarà saldo sulla cima dei monti<br>e s'innalzerà sopra i colli,<br>e ad esso affluiranno tutte le genti.<br> <sup>3</sup>Verranno molti popoli e diranno:<br>«Venite, saliamo sul monte del Signore,<br>al tempio del Dio di Giacobbe,<br>perché ci insegni le sue vie<br>e possiamo camminare per i suoi sentieri».<br>Poiché da Sion uscirà la legge<br>e da Gerusalemme la parola del Signore.<br> <sup>4</sup>Egli sarà giudice fra le genti<br>e arbitro fra molti popoli.<br>Spezzeranno le loro spade e ne faranno aratri,<br>delle loro lance faranno falci;<br>una nazione non alzerà più la spada<br>contro un'altra nazione,<br>non impareranno più l'arte della guerra.<br> <sup>5</sup>Casa di Giacobbe, venite,<br>camminiamo nella luce del Signore.<br> </p> <div class="titoli">L'idolatria del popolo sarà punita</div> <p><sup>6</sup>Sì, tu hai rigettato il tuo popolo,<br>la casa di Giacobbe, <br>perché rigurgitano di maghi orientali<br>e di indovini come i Filistei;<br>agli stranieri battono le mani.<br> <sup>7</sup>La sua terra è piena d'argento e d'oro,<br>senza limite sono i suoi tesori;<br>la sua terra è piena di cavalli,<br>senza limite sono i suoi carri.<br> <sup>8</sup>La sua terra è piena di idoli;<br>adorano l'opera delle proprie mani,<br>ciò che hanno fatto le loro dita.<br> <sup>9</sup>L'uomo sarà piegato,<br>il mortale sarà abbassato;<br>tu non perdonare loro.<br> <sup>10</sup>Entra fra le rocce,<br>nasconditi nella polvere,<br>di fronte al terrore che desta il Signore<br>e allo splendore della sua maestà,<br>quando si alzerà a scuotere la terra.<br> <sup>11</sup>L'uomo abbasserà gli occhi superbi,<br>l'alterigia umana si piegherà;<br>sarà esaltato il Signore, lui solo,<br>in quel giorno.<br> <sup>12</sup>Poiché il Signore degli eserciti ha un giorno <br>contro ogni superbo e altero,<br>contro chiunque si innalza, per abbatterlo,<br> <sup>13</sup>contro tutti i cedri del Libano alti ed elevati,<br>contro tutte le querce del Basan,<br> <sup>14</sup>contro tutti gli alti monti,<br>contro tutti i colli elevati,<br> <sup>15</sup>contro ogni torre eccelsa,<br>contro ogni muro fortificato,<br> <sup>16</sup>contro tutte le navi di Tarsis<br>e contro tutte le imbarcazioni di lusso.<br> <sup>17</sup>Sarà piegato l'orgoglio degli uomini,<br>sarà abbassata l'alterigia umana;<br>sarà esaltato il Signore, lui solo, <br>in quel giorno.<br> <sup>18</sup>Gli idoli spariranno del tutto.<br> <sup>19</sup>Rifugiatevi nelle caverne delle rocce<br>e negli antri sotterranei,<br>di fronte al terrore che desta il Signore<br>e allo splendore della sua maestà,<br>quando si alzerà a scuotere la terra.<br> <sup>20</sup>In quel giorno ognuno getterà<br>ai topi e ai pipistrelli<br>gli idoli d'argento e gli idoli d'oro,<br>che si era fatto per adorarli,<br> <sup>21</sup>per entrare nei crepacci delle rocce<br>e nelle spaccature delle rupi,<br>di fronte al terrore che desta il Signore<br>e allo splendore della sua maestà,<br>quando si alzerà a scuotere la terra.<br> <sup>22</sup>Guardatevi dunque dall'uomo,<br>nelle cui narici non v'è che un soffio: <br>in quale conto si può tenere?<br></p>