<div class="titoli">Giobbe vuole difendere la sua causa davanti a Dio</div> <p><sup>1</sup>Ecco, tutto questo ha visto il mio occhio,<br> l'ha udito il mio orecchio e l'ha compreso.<br> <sup>2</sup>Quel che sapete voi, lo so anch'io;<br> non sono da meno di voi.<br> <sup>3</sup>Ma io all'Onnipotente voglio parlare,<br> con Dio desidero contendere.<br> <sup>4</sup>Voi imbrattate di menzogne,<br> siete tutti medici da nulla.<br> <sup>5</sup>Magari taceste del tutto:<br> sarebbe per voi un atto di sapienza!<br> <sup>6</sup>Ascoltate dunque la mia replica<br> e alle argomentazioni delle mie labbra fate attenzione.<br> <sup>7</sup>Vorreste forse dire il falso in difesa di Dio <br> e in suo favore parlare con inganno?<br> <sup>8</sup>Vorreste prendere le parti di Dio<br> e farvi suoi avvocati?<br> <sup>9</sup>Sarebbe bene per voi se egli vi scrutasse?<br> Credete di ingannarlo, come s'inganna un uomo?<br> <sup>10</sup>Severamente vi redarguirà,<br> se in segreto sarete parziali.<br> <sup>11</sup>La sua maestà non vi incute spavento<br> e il terrore di lui non vi assale?<br> <sup>12</sup>Sentenze di cenere sono i vostri moniti,<br> baluardi di argilla sono i vostri baluardi.<br> <sup>13</sup>Tacete, state lontani da me: parlerò io,<br> qualunque cosa possa accadermi.<br> <sup>14</sup>Prenderò la mia carne con i denti<br> e la mia vita porrò sulle mie palme.<br> <sup>15</sup>Mi uccida pure, io non aspetterò,<br> ma la mia condotta davanti a lui difenderò!<br> <sup>16</sup>Già questo sarebbe la mia salvezza,<br> perché davanti a lui l'empio non può presentarsi.<br> <sup>17</sup>Ascoltate bene le mie parole<br> e il mio discorso entri nei vostri orecchi.<br> <sup>18</sup>Ecco, espongo la mia causa,<br> sono convinto che sarò dichiarato innocente.<br> <sup>19</sup>Chi vuole contendere con me?<br> Perché allora tacerei e morirei.<br> <sup>20</sup>Fammi solo due cose<br> e allora non mi sottrarrò alla tua presenza:<br> <sup>21</sup>allontana da me la tua mano<br> e il tuo terrore più non mi spaventi.<br> <sup>22</sup>Interrogami pure e io risponderò,<br> oppure parlerò io e tu ribatterai.<br> <sup>23</sup>Quante sono le mie colpe e i miei peccati?<br> Fammi conoscere il mio delitto e il mio peccato.<br> <sup>24</sup>Perché mi nascondi la tua faccia<br> e mi consideri come un nemico?<br> <sup>25</sup>Vuoi spaventare una foglia dispersa dal vento<br> e dare la caccia a una paglia secca?<br> <sup>26</sup>Tu scrivi infatti contro di me sentenze amare<br> e su di me fai ricadere i miei errori giovanili;<br> <sup>27</sup>tu poni in ceppi i miei piedi,<br> vai spiando tutti i miei passi<br> e rilevi le orme dei miei piedi.<br> <sup>28</sup>Intanto l'uomo si consuma come legno tarlato<br> o come un vestito corroso da tignola.<br></p>