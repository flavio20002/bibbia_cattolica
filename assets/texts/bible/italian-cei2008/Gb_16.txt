<div class="titoli">RISPOSTA DI GIOBBE A ELIFAZ</div> <p><sup>1</sup>Giobbe prese a dire:<br> </p> <div class="titoli">Giobbe si sente bersaglio di Dio e degli uomini...</div> <p><sup>2</sup>«Ne ho udite già molte di cose simili!<br> Siete tutti consolatori molesti.<br> <sup>3</sup>Non avranno termine le parole campate in aria?<br> O che cosa ti spinge a rispondere?<br> <sup>4</sup>Anch'io sarei capace di parlare come voi,<br> se voi foste al mio posto:<br> comporrei con eleganza parole contro di voi<br> e scuoterei il mio capo su di voi.<br> <sup>5</sup>Vi potrei incoraggiare con la bocca<br> e il movimento delle mie labbra potrebbe darvi sollievo.<br> <sup>6</sup>Ma se parlo, non si placa il mio dolore;<br> se taccio, che cosa lo allontana da me?<br> <sup>7</sup>Ora però egli mi toglie le forze,<br> ha distrutto tutti i miei congiunti <sup>8</sup>e mi opprime.<br> Si è costituito testimone ed è insorto contro di me:<br> il mio calunniatore mi accusa in faccia.<br> <sup>9</sup>La sua collera mi dilania e mi perseguita;<br> digrigna i denti contro di me,<br> il mio nemico su di me aguzza gli occhi.<br> <sup>10</sup>Spalancano la bocca contro di me,<br> mi schiaffeggiano con insulti,<br> insieme si alleano contro di me.<br> <sup>11</sup>Dio mi consegna come preda all'empio,<br> e mi getta nelle mani dei malvagi.<br> <sup>12</sup>Me ne stavo tranquillo ed egli mi ha scosso,<br> mi ha afferrato per il collo e mi ha stritolato;<br> ha fatto di me il suo bersaglio.<br> <sup>13</sup>I suoi arcieri mi circondano;<br> mi trafigge le reni senza pietà,<br> versa a terra il mio fiele,<br> <sup>14</sup>mi apre ferita su ferita,<br> mi si avventa contro come un guerriero.<br> <sup>15</sup>Ho cucito un sacco sulla mia pelle<br> e ho prostrato la fronte nella polvere.<br> <sup>16</sup>La mia faccia è rossa per il pianto<br> e un'ombra mortale mi vela le palpebre,<br> <sup>17</sup>benché non ci sia violenza nelle mie mani<br> e sia pura la mia preghiera.<br> </p> <div class="titoli">... e invoca la morte</div> <p><sup>18</sup>O terra, non coprire il mio sangue<br> né un luogo segreto trattenga il mio grido!<br> <sup>19</sup>Ecco, fin d'ora il mio testimone è nei cieli,<br> il mio difensore è lassù.<br> <sup>20</sup>I miei amici mi scherniscono,<br> rivolto a Dio, versa lacrime il mio occhio,<br> <sup>21</sup>perché egli stesso sia arbitro fra l'uomo e Dio,<br> come tra un figlio dell'uomo e il suo prossimo;<br> <sup>22</sup>poiché passano i miei anni che sono contati<br> e me ne vado per una via senza ritorno.<br></p>