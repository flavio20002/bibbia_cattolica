<div class="titoli">Accorato lamento di Giobbe</div> <p><sup>1</sup>Il mio respiro è affannoso,<br> i miei giorni si spengono;<br> non c'è che la tomba per me!<br> <sup>2</sup>Non sono con me i beffardi?<br> Fra i loro insulti veglia il mio occhio.<br> <sup>3</sup>Poni, ti prego, la mia cauzione presso di te;<br> chi altri, se no, mi stringerebbe la mano?<br> <sup>4</sup>Poiché hai tolto il senno alla loro mente,<br> per questo non li farai trionfare.<br> <sup>5</sup>Come chi invita a pranzo gli amici,<br> mentre gli occhi dei suoi figli languiscono.<br> <sup>6</sup>Mi ha fatto diventare la favola dei popoli,<br> sono oggetto di scherno davanti a loro.<br> <sup>7</sup>Si offusca per il dolore il mio occhio<br> e le mie membra non sono che ombra.<br> <sup>8</sup>Gli onesti ne rimangono stupiti<br> e l'innocente si sdegna contro l'empio.<br> <sup>9</sup>Ma il giusto si conferma nella sua condotta<br> e chi ha le mani pure raddoppia gli sforzi.<br> <sup>10</sup>Su, venite tutti di nuovo:<br> io non troverò un saggio fra voi.<br> <sup>11</sup>I miei giorni sono passati, svaniti i miei progetti,<br> i desideri del mio cuore.<br> <sup>12</sup>Essi cambiano la notte in giorno:<br> »La luce - dicono - è più vicina delle tenebre».<br> <sup>13</sup>Se posso sperare qualche cosa, il regno dei morti è la mia casa,<br> nelle tenebre distendo il mio giaciglio.<br> <sup>14</sup>Al sepolcro io grido: «Padre mio sei tu!»<br> e ai vermi: «Madre mia, sorella mia voi siete!».<br> <sup>15</sup>Dov'è, dunque, la mia speranza?<br> Il mio bene chi lo vedrà?<br> <sup>16</sup>Caleranno le porte del regno dei morti,<br> e insieme nella polvere sprofonderemo?».<br></p>