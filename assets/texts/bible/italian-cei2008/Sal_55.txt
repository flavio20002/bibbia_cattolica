<div class="titoli">Preghiera di un uomo tradito e umiliato</div> <p><sup>1</sup>Al maestro del coro. Per strumenti a corda. Maskil. Di Davide.<br><br> <sup>2</sup>Porgi l'orecchio, Dio, alla mia preghiera,<br> non nasconderti di fronte alla mia supplica.</p> <p><sup>3</sup>Dammi ascolto e rispondimi;<br> mi agito ansioso e sono sconvolto<br> <sup>4</sup>dalle grida del nemico, dall'oppressione del malvagio.</p> <p> Mi rovesciano addosso cattiveria<br> e con ira mi aggrediscono.</p> <p><sup>5</sup>Dentro di me si stringe il mio cuore,<br> piombano su di me terrori di morte.</p> <p><sup>6</sup>Mi invadono timore e tremore<br> e mi ricopre lo sgomento.</p> <p><sup>7</sup>Dico: «Chi mi darà ali come di colomba<br> per volare e trovare riposo?</p> <p><sup>8</sup>Ecco, errando, fuggirei lontano,<br> abiterei nel deserto.</p> <p><sup>9</sup>In fretta raggiungerei un riparo<br> dalla furia del vento, dalla bufera».</p> <p><sup>10</sup>Disperdili, Signore, confondi le loro lingue.<br> Ho visto nella città violenza e discordia:</p> <p><sup>11</sup>giorno e notte fanno la ronda sulle sue mura;<br> in mezzo ad essa cattiveria e dolore,<br> <sup>12</sup>in mezzo ad essa insidia,<br> e non cessano nelle sue piazze sopruso e inganno.</p> <p><sup>13</sup>Se mi avesse insultato un nemico,<br> l'avrei sopportato;<br> se fosse insorto contro di me un avversario,<br> da lui mi sarei nascosto.</p> <p><sup>14</sup>Ma tu, mio compagno,<br> mio intimo amico,</p> <p><sup>15</sup>legato a me da dolce confidenza!<br> Camminavamo concordi verso la casa di Dio.</p> <p><sup>16</sup>Li sorprenda improvvisa la morte,<br> scendano vivi negli inferi,<br> perché il male è nelle loro case e nel loro cuore.</p> <p><sup>17</sup>Io invoco Dio<br> e il Signore mi salva.</p> <p><sup>18</sup>Di sera, al mattino, a mezzogiorno<br> vivo nell'ansia e sospiro,<br> ma egli ascolta la mia voce;</p> <p><sup>19</sup>in pace riscatta la mia vita<br> da quelli che mi combattono:<br> sono tanti i miei avversari.</p> <p><sup>20</sup>Dio ascolterà e li umilierà,<br> egli che domina da sempre;<br> essi non cambiano e non temono Dio.</p> <p><sup>21</sup>Ognuno ha steso la mano contro i suoi amici,<br> violando i suoi patti.</p> <p><sup>22</sup>Più untuosa del burro è la sua bocca,<br> ma nel cuore ha la guerra;<br> più fluide dell'olio le sue parole,<br> ma sono pugnali sguainati.</p> <p><sup>23</sup>Affida al Signore il tuo peso<br> ed egli ti sosterrà,<br> mai permetterà che il giusto vacilli.</p> <p><sup>24</sup>Tu, o Dio, li sprofonderai nella fossa profonda,<br> questi uomini sanguinari e fraudolenti:<br> essi non giungeranno alla metà dei loro giorni.<br> Ma io, Signore, in te confido.</p> <p></p>