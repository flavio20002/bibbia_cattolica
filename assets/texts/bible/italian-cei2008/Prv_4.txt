<div class="titoli">La sapienza si trasmette di padre in figlio</div> <p><sup>1</sup>Ascoltate, o figli, l'istruzione di un padre<br>e fate attenzione a sviluppare l'intelligenza,<br> <sup>2</sup>poiché io vi do una buona dottrina;<br>non abbandonate il mio insegnamento.<br> <sup>3</sup>Anch'io sono stato un figlio per mio padre,<br>tenero e caro agli occhi di mia madre.<br> <sup>4</sup>Egli mi istruiva e mi diceva:<br>«Il tuo cuore ritenga le mie parole;<br>custodisci i miei precetti e vivrai.<br> <sup>5</sup>Acquista la sapienza, acquista l'intelligenza;<br>non dimenticare le parole della mia bocca<br>e non allontanartene mai.<br> <sup>6</sup>Non abbandonarla ed essa ti custodirà,<br>amala e veglierà su di te.<br> <sup>7</sup>Principio della sapienza: acquista la sapienza;<br>a costo di tutto ciò che possiedi, acquista l'intelligenza.<br> <sup>8</sup>Stimala ed essa ti esalterà,<br>sarà la tua gloria, se l'abbraccerai.<br> <sup>9</sup>Una corona graziosa porrà sul tuo capo,<br>un diadema splendido ti elargirà».<br> </p> <div class="titoli">La via dei giusti e la via degli empi</div> <p><sup>10</sup>Ascolta, figlio mio, e accogli le mie parole<br>e si moltiplicheranno gli anni della tua vita.<br> <sup>11</sup>Ti indico la via della sapienza,<br>ti guido per i sentieri della rettitudine.<br> <sup>12</sup>Quando camminerai non saranno intralciati i tuoi passi,<br>e se correrai, non inciamperai.<br> <sup>13</sup>Attieniti alla disciplina, non lasciarla,<br>custodiscila, perché essa è la tua vita.<br> <sup>14</sup>Non entrare nella strada degli empi<br>e non procedere per la via dei malvagi.<br> <sup>15</sup>Evita quella strada, non passarvi,<br>sta' lontano e passa oltre.<br> <sup>16</sup>Essi non dormono, se non fanno del male,<br>non si lasciano prendere dal sonno;<br>se non fanno cadere qualcuno;<br> <sup>17</sup>mangiano il pane dell'empietà<br>e bevono il vino della violenza.<br> <sup>18</sup>La strada dei giusti è come la luce dell'alba,<br>che aumenta lo splendore fino al meriggio.<br> <sup>19</sup>La via degli empi è come l'oscurità:<br>non sanno dove saranno spinti a cadere.<br> </p> <div class="titoli">Custodire il proprio cuore</div> <p><sup>20</sup>Figlio mio, fa' attenzione alle mie parole,<br>porgi l'orecchio ai miei detti;<br> <sup>21</sup>non perderli di vista,<br>custodiscili dentro il tuo cuore,<br> <sup>22</sup>perché essi sono vita per chi li trova<br>e guarigione per tutto il suo corpo.<br> <sup>23</sup>Più di ogni cosa degna di cura custodisci il tuo cuore,<br>perché da esso sgorga la vita.<br> <sup>24</sup>Tieni lontano da te la bocca bugiarda<br>e allontana da te le labbra perverse.<br> <sup>25</sup>I tuoi occhi guardino sempre in avanti<br>e le tue pupille mirino diritto davanti a te.<br> <sup>26</sup>Bada alla strada dove metti il piede<br>e tutte le tue vie siano sicure.<br> <sup>27</sup>Non deviare né a destra né a sinistra,<br>tieni lontano dal male il tuo piede.<br></p>