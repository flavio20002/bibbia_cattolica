<div class="titoli">Le frontiere della terra di Canaan</div> <p><sup>1</sup>Il Signore parlò a Mosè e disse: <sup>2</sup>«Ordina agli Israeliti e di' loro: «Quando entrerete nella terra di Canaan, questa sarà la terra che vi toccherà in eredità: la terra di Canaan secondo i suoi confini.<br> <sup>3</sup>Il vostro confine meridionale comincerà al deserto di Sin, a lato di Edom; così la vostra frontiera meridionale partirà dall'estremità del Mar Morto, a oriente; <sup>4</sup>questa frontiera volgerà al sud della salita di Akrabbìm, passerà per Sin e si estenderà a mezzogiorno di Kades-Barnea; poi continuerà verso Casar-Addar e passerà per Asmon. <sup>5</sup>Da Asmon la frontiera girerà fino al torrente d'Egitto e finirà al mare. <sup>6</sup>La vostra frontiera a occidente sarà il Mare Grande: quella sarà la vostra frontiera occidentale. <sup>7</sup>Questa sarà la vostra frontiera settentrionale: partendo dal Mare Grande traccerete una linea fino al monte Or; <sup>8</sup>dal monte Or la traccerete fino all'ingresso di Camat e l'estremità della frontiera sarà a Sedad; <sup>9</sup>la frontiera continuerà fino a Zifron e finirà a Casar-Enàn: questa sarà la vostra frontiera settentrionale. <sup>10</sup>Traccerete la vostra frontiera orientale da Casar-Enan a Sefam; <sup>11</sup>la frontiera scenderà da Sefam verso Ribla, a oriente di Ain; poi la frontiera scenderà e si estenderà lungo il mare di Chinneret, a oriente; <sup>12</sup>poi la frontiera scenderà lungo il Giordano e finirà al Mar Morto. Questa sarà la vostra terra con le sue frontiere tutt'intorno»».<br> <sup>13</sup>Mosè diede quest'ordine agli Israeliti dicendo: «Questa è la terra che vi distribuirete a sorte e che il Signore ha ordinato di dare a nove tribù e mezza; <sup>14</sup>poiché la tribù dei figli di Ruben, secondo i loro casati paterni, e la tribù dei figli di Gad, secondo i loro casati paterni, e metà della tribù di Manasse hanno ricevuto la loro porzione. <sup>15</sup>Queste due tribù e mezza hanno ricevuto la loro porzione oltre il Giordano di Gerico, dal lato orientale».<br> </p> <div class="titoli">I sovrintendenti alla divisione</div> <p><sup>16</sup>Il Signore parlò a Mosè e disse: <sup>17</sup>«Questi sono i nomi degli uomini che spartiranno la terra fra voi: il sacerdote Eleàzaro e Giosuè, figlio di Nun. <sup>18</sup>Prenderete anche un principe, uno per ogni tribù, per fare la spartizione della terra. <sup>19</sup>Ecco i nomi di questi uomini. Per la tribù di Giuda, Caleb, figlio di Iefunnè. <sup>20</sup>Per la tribù dei figli di Simeone, Samuele, figlio di Ammiùd. <sup>21</sup>Per la tribù di Beniamino, Elidàd, figlio di Chislon. <sup>22</sup>Per la tribù dei figli di Dan, il principe Bukkì, figlio di Ioglì. <sup>23</sup>Per i figli di Giuseppe, per la tribù dei figli di Manasse, il principe Cannièl, figlio di Efod; <sup>24</sup>per la tribù dei figli di Èfraim, il principe Kemuèl, figlio di Siftan. <sup>25</sup>Per la tribù dei figli di Zàbulon, il principe Elisafàn, figlio di Parnac. <sup>26</sup>Per la tribù dei figli di Ìssacar, il principe Paltièl, figlio di Azzan. <sup>27</sup>Per la tribù dei figli di Aser, il principe Achiùd, figlio di Selomì. <sup>28</sup>Per la tribù dei figli di Nèftali, il principe Pedaèl, figlio di Ammiùd». <sup>29</sup>Questi sono coloro ai quali il Signore ordinò di spartire il possesso della terra di Canaan tra gli Israeliti.<br></p>