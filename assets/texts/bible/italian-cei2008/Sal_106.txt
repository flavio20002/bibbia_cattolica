<div class="titoli">La fedeltà di Dio e l'infedeltà d'Israele</div> <p><sup>1</sup>Alleluia.</p> <p> Rendete grazie al Signore, perché è buono,<br> perché il suo amore è per sempre.</p> <p><sup>2</sup>Chi può narrare le prodezze del Signore,<br> far risuonare tutta la sua lode?</p> <p><sup>3</sup>Beati coloro che osservano il diritto<br> e agiscono con giustizia in ogni tempo.</p> <p><sup>4</sup>Ricòrdati di me, Signore, per amore del tuo popolo,<br> visitami con la tua salvezza,</p> <p><sup>5</sup>perché io veda il bene dei tuoi eletti,<br> gioisca della gioia del tuo popolo,<br> mi vanti della tua eredità.</p> <p><sup>6</sup>Abbiamo peccato con i nostri padri,<br> delitti e malvagità abbiamo commesso.</p> <p><sup>7</sup>I nostri padri, in Egitto,<br> non compresero le tue meraviglie,<br> non si ricordarono della grandezza del tuo amore<br> e si ribellarono presso il mare, presso il Mar Rosso.</p> <p><sup>8</sup>Ma Dio li salvò per il suo nome,<br> per far conoscere la sua potenza.</p> <p><sup>9</sup>Minacciò il Mar Rosso e fu prosciugato,<br> li fece camminare negli abissi come nel deserto.</p> <p><sup>10</sup>Li salvò dalla mano di chi li odiava,<br> li riscattò dalla mano del nemico.</p> <p><sup>11</sup>L'acqua sommerse i loro avversari,<br> non ne sopravvisse neppure uno.</p> <p><sup>12</sup>Allora credettero alle sue parole<br> e cantarono la sua lode.</p> <p><sup>13</sup>Presto dimenticarono le sue opere,<br> non ebbero fiducia nel suo progetto,</p> <p><sup>14</sup>arsero di desiderio nel deserto<br> e tentarono Dio nella steppa.</p> <p><sup>15</sup>Concesse loro quanto chiedevano<br> e li saziò fino alla nausea.</p> <p><sup>16</sup>Divennero gelosi di Mosè nell'accampamento<br> e di Aronne, il consacrato del Signore.</p> <p><sup>17</sup>Allora si spalancò la terra e inghiottì Datan<br> e ricoprì la gente di Abiràm.</p> <p><sup>18</sup>Un fuoco divorò quella gente<br> e una fiamma consumò quei malvagi.</p> <p><sup>19</sup>Si fabbricarono un vitello sull'Oreb,<br> si prostrarono a una statua di metallo;</p> <p><sup>20</sup>scambiarono la loro gloria<br> con la figura di un toro che mangia erba.</p> <p><sup>21</sup>Dimenticarono Dio che li aveva salvati,<br> che aveva operato in Egitto cose grandi,</p> <p><sup>22</sup>meraviglie nella terra di Cam,<br> cose terribili presso il Mar Rosso.</p> <p><sup>23</sup>Ed egli li avrebbe sterminati,<br> se Mosè, il suo eletto,<br> non si fosse posto sulla breccia davanti a lui<br> per impedire alla sua collera di distruggerli.</p> <p><sup>24</sup>Rifiutarono una terra di delizie,<br> non credettero alla sua parola.</p> <p><sup>25</sup>Mormorarono nelle loro tende,<br> non ascoltarono la voce del Signore.</p> <p><sup>26</sup>Allora egli alzò la mano contro di loro,<br> giurando di abbatterli nel deserto,</p> <p><sup>27</sup>di disperdere la loro discendenza tra le nazioni<br> e disseminarli nelle loro terre.</p> <p><sup>28</sup>Adorarono Baal-Peor<br> e mangiarono i sacrifici dei morti.</p> <p><sup>29</sup>Lo provocarono con tali azioni,<br> e tra loro scoppiò la peste.</p> <p><sup>30</sup>Ma Fineès si alzò per fare giustizia:<br> allora la peste cessò.</p> <p><sup>31</sup>Ciò fu considerato per lui un atto di giustizia<br> di generazione in generazione, per sempre.</p> <p><sup>32</sup>Lo irritarono anche alle acque di Merìba<br> e Mosè fu punito per causa loro:</p> <p><sup>33</sup>poiché avevano amareggiato il suo spirito<br> ed egli aveva parlato senza riflettere.</p> <p><sup>34</sup>Non sterminarono i popoli<br> come aveva ordinato il Signore,</p> <p><sup>35</sup>ma si mescolarono con le genti<br> e impararono ad agire come loro.</p> <p><sup>36</sup>Servirono i loro idoli<br> e questi furono per loro un tranello.</p> <p><sup>37</sup>Immolarono i loro figli<br> e le loro figlie ai falsi dèi.</p> <p><sup>38</sup>Versarono sangue innocente,<br> il sangue dei loro figli e delle loro figlie,<br> sacrificàti agli idoli di Canaan,<br> e la terra fu profanata dal sangue.</p> <p><sup>39</sup>Si contaminarono con le loro opere,<br> si prostituirono con le loro azioni.</p> <p><sup>40</sup>L'ira del Signore si accese contro il suo popolo<br> ed egli ebbe in orrore la sua eredità.</p> <p><sup>41</sup>Li consegnò in mano alle genti,<br> li dominarono quelli che li odiavano.</p> <p><sup>42</sup>Li oppressero i loro nemici:<br> essi dovettero piegarsi sotto la loro mano.</p> <p><sup>43</sup>Molte volte li aveva liberati,<br> eppure si ostinarono nei loro progetti<br> e furono abbattuti per le loro colpe;</p> <p><sup>44</sup>ma egli vide la loro angustia,<br> quando udì il loro grido.</p> <p><sup>45</sup>Si ricordò della sua alleanza con loro<br> e si mosse a compassione, per il suo grande amore.</p> <p><sup>46</sup>Li affidò alla misericordia<br> di quelli che li avevano deportati.</p> <p><sup>47</sup>Salvaci, Signore Dio nostro,<br> radunaci dalle genti,<br> perché ringraziamo il tuo nome santo:<br> lodarti sarà la nostra gloria.</p> <p><sup>48</sup>Benedetto il Signore, Dio d'Israele,<br> da sempre e per sempre.<br> Tutto il popolo dica: Amen.</p> <p> Alleluia.</p> <p></p>