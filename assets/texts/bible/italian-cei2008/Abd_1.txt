<div class="titoli">ORACOLO CONTRO EDOM</div> <div class="titoli">Punizione di Edom</div> <p><sup>1</sup>Visione di Abdia.<br>Così dice il Signore Dio per Edom:<br>Udimmo un messaggio da parte del Signore,<br>un messaggero è stato inviato fra le nazioni:<br>«Alzatevi, marciamo contro Edom in battaglia!».<br> <sup>2</sup>«Ecco, ti faccio piccolo fra le nazioni,<br>tu sei molto spregevole.<br> <sup>3</sup>La superbia del tuo cuore ti ha ingannato,<br>tu che abiti nelle caverne delle rocce,<br>delle alture fai la tua dimora<br>e dici in cuor tuo:<br>«Chi potrà gettarmi a terra?».<br> <sup>4</sup>Anche se, come l'aquila, ponessi in alto il tuo nido,<br>anche se lo collocassi fra le stelle,<br>di lassù ti farò precipitare».<br>Oracolo del Signore.<br> <sup>5</sup>Se entrassero da te ladri o predoni di notte,<br>come sarebbe finita per te!<br>Non ruberebbero quanto basta loro?<br>Se vendemmiatori venissero da te,<br>non ti lascerebbero forse appena qualche grappolo?<br> <sup>6</sup>Come è stato perquisito Esaù!<br>Come sono stati scovati i suoi tesori nascosti!<br> <sup>7</sup>Ti hanno cacciato fino alla frontiera,<br>tutti i tuoi alleati ti hanno ingannato,<br>i tuoi amici ti hanno vinto,<br>quelli che mangiavano il tuo pane<br>ti hanno teso tranelli:<br>in lui non c'è senno!<br> <sup>8</sup>«In quel giorno <br>- oracolo del Signore -<br>non disperderò forse i saggi da Edom<br>e l'intelligenza dal monte di Esaù?<br> <sup>9</sup>Saranno terrorizzati i tuoi prodi, o Teman,<br>e sarà sterminato ogni uomo dal monte di Esaù.<br> </p> <div class="titoli">Misfatti di Edom</div> <p><sup>10</sup>A causa della violenza<br>contro Giacobbe, tuo fratello,<br>la vergogna ti coprirà<br>e sarai sterminato per sempre.<br> <sup>11</sup>Anche se tu stavi in disparte,<br>quando gli stranieri ne deportavano le ricchezze,<br>quando i forestieri entravano per le sue porte<br>e si spartivano a sorte Gerusalemme,<br>ti sei comportato proprio come uno di loro».<br> <sup>12</sup>Non guardare con gioia al giorno di tuo fratello,<br>al giorno della sua sventura.<br>Non gioire dei figli di Giuda<br>nel giorno della loro rovina.<br>Non spalancare la bocca<br>nel giorno della loro angoscia.<br> <sup>13</sup>Non varcare la porta del mio popolo<br>nel giorno della sua sventura,<br>non guardare con compiacenza la sua calamità;<br>non stendere la mano sui suoi beni<br>nel giorno della sua sventura.<br> <sup>14</sup>Non appostarti ai crocicchi delle strade<br>per massacrare i suoi fuggiaschi;<br>non fare mercato dei suoi superstiti<br>nel giorno dell'angoscia.<br> </p> <div class="titoli">ORACOLO CONTRO TUTTE LE NAZIONI</div> <p><sup>15</sup>Perché è vicino il giorno del Signore<br>contro tutte le nazioni.<br>Come hai fatto tu, così a te sarà fatto;<br>ciò che hai fatto agli altri, ricadrà sul tuo capo.<br> <sup>16</sup>Poiché come avete bevuto sul mio monte santo,<br>così berranno tutte le nazioni senza fine,<br>berranno e tracanneranno,<br>e saranno come se non fossero mai state.<br> <sup>17</sup>Ma sul monte Sion vi saranno superstiti <br>e sarà un luogo santo,<br>e la casa di Giacobbe possederà i suoi possessori.<br> <sup>18</sup>La casa di Giacobbe sarà un fuoco<br>e la casa di Giuseppe una fiamma,<br>la casa di Esaù sarà come paglia:<br>la bruceranno e la consumeranno,<br>non scamperà nessuno della casa di Esaù,<br>poiché il Signore ha parlato.<br> <sup>19</sup>Quelli del Negheb possederanno il monte di Esaù<br>e quelli della Sefela la terra dei Filistei;<br>possederanno il territorio di Èfraim e di Samaria<br>e Beniamino possederà il Gàlaad.<br> <sup>20</sup>Gli esuli di questo esercito dei figli d'Israele<br>possederanno Canaan fino a Sarepta<br>e gli esuli di Gerusalemme, che sono in Sefarad,<br>possederanno le città del Negheb.<br> </p> <div class="titoli">Missione di Giona e suo rifiuto</div> <p><sup>21</sup>Saliranno vittoriosi sul monte di Sion,<br>per governare il monte di Esaù,<br>e il regno sarà del Signore.</p>