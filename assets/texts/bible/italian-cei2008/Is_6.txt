<div class="titoli">Investitura e missione di Isaia</div> <p><sup>1</sup>Nell'anno in cui morì il re Ozia, io vidi il Signore seduto su un trono alto ed elevato; i lembi del suo manto riempivano il tempio. <sup>2</sup>Sopra di lui stavano dei serafini; ognuno aveva sei ali: con due si copriva la faccia, con due si copriva i piedi e con due volava. <sup>3</sup>Proclamavano l'uno all'altro, dicendo:<br>«Santo, santo, santo il Signore degli eserciti!<br>Tutta la terra è piena della sua gloria».<br> <sup>4</sup>Vibravano gli stipiti delle porte al risuonare di quella voce, mentre il tempio si riempiva di fumo. <sup>5</sup>E dissi:<br>«Ohimè! Io sono perduto,<br>perché un uomo dalle labbra impure io sono<br>e in mezzo a un popolo<br>dalle labbra impure io abito;<br>eppure i miei occhi hanno visto<br>il re, il Signore degli eserciti».<br> <sup>6</sup>Allora uno dei serafini volò verso di me; teneva in mano un carbone ardente che aveva preso con le molle dall'altare. <sup>7</sup>Egli mi toccò la bocca e disse:<br>«Ecco, questo ha toccato le tue labbra,<br>perciò è scomparsa la tua colpa<br>e il tuo peccato è espiato».<br> <sup>8</sup>Poi io udii la voce del Signore che diceva: «Chi manderò e chi andrà per noi?». E io risposi: «Eccomi, manda me!». <sup>9</sup>Egli disse: «Va' e riferisci a questo popolo:<br> «Ascoltate pure, ma non comprenderete,<br>osservate pure, ma non conoscerete».<br> <sup>10</sup>Rendi insensibile il cuore di questo popolo,<br>rendilo duro d'orecchio e acceca i suoi occhi,<br>e non veda con gli occhi<br>né oda con gli orecchi<br>né comprenda con il cuore<br>né si converta in modo da essere guarito».<br> <sup>11</sup>Io dissi: «Fino a quando, Signore?». Egli rispose:<br>«Fino a quando le città non siano devastate,<br>senza abitanti,<br>le case senza uomini<br>e la campagna resti deserta e desolata».<br> <sup>12</sup>Il Signore scaccerà la gente<br>e grande sarà l'abbandono nella terra.<br> <sup>13</sup>Ne rimarrà una decima parte,<br>ma sarà ancora preda della distruzione<br>come una quercia e come un terebinto,<br>di cui alla caduta resta il ceppo:<br>seme santo il suo ceppo.<br></p>