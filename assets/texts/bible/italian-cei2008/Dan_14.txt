<div class="titoli">Daniele e i sacerdoti di Bel</div> <p><sup>1</sup>Il re Astiage si riunì ai suoi padri e gli succedette nel regno Ciro, il Persiano. <sup>2</sup>Ora Daniele era intimo del re, ed era il più onorato di tutti gli amici del re. <sup>3</sup>I Babilonesi avevano un idolo chiamato Bel, al quale offrivano ogni giorno dodici sacchi di fior di farina, quaranta pecore e sei barili di vino. <sup>4</sup>Anche il re venerava questo idolo e andava ogni giorno ad adorarlo. Daniele però adorava il suo Dio <sup>5</sup>e perciò il re gli disse: «Perché non adori Bel?». Daniele rispose: «Io non adoro idoli fatti da mani d'uomo, ma soltanto il Dio vivo che ha fatto il cielo e la terra e che ha potere su ogni essere vivente». <sup>6</sup>«Non credi tu - aggiunse il re - che Bel sia un dio vivo? Non vedi quanto beve e mangia ogni giorno?». <sup>7</sup>Rispose Daniele ridendo: «Non t'ingannare, o re: quell'idolo di dentro è d'argilla e di fuori è di bronzo e non ha mai mangiato né bevuto».<br> <sup>8</sup>Il re s'indignò e convocati i sacerdoti di Bel disse loro: «Se voi non mi dite chi è che mangia tutto questo cibo, morirete; se invece mi proverete che è Bel che lo mangia, morirà Daniele, perché ha insultato Bel». <sup>9</sup>Daniele disse al re: «Sia fatto come tu hai detto». I sacerdoti di Bel erano settanta, senza contare le mogli e i figli. <sup>10</sup>Il re si recò insieme con Daniele al tempio di Bel <sup>11</sup>e i sacerdoti di Bel gli dissero: «Ecco, noi usciamo di qui e tu, o re, disponi le vivande e mesci il vino temperato; poi chiudi la porta e sigillala con il tuo anello. Se domani mattina, venendo, tu riscontrerai che tutto non è stato mangiato da Bel, moriremo noi, altrimenti morirà Daniele che ci ha calunniati». <sup>12</sup>Essi però non erano preoccupati, perché avevano praticato un passaggio segreto sotto la tavola, per il quale passavano abitualmente e consumavano tutto.<br> <sup>13</sup>Dopo che essi se ne furono andati, il re fece porre i cibi davanti a Bel. <sup>14</sup>Daniele ordinò ai servi del re di portare un po' di cenere e la sparsero su tutto il pavimento del tempio alla presenza soltanto del re; poi uscirono, chiusero la porta, la sigillarono con l'anello del re e se ne andarono. <sup>15</sup>I sacerdoti vennero di notte, secondo il loro consueto, con le mogli, i figli, e mangiarono e bevvero tutto. <sup>16</sup>Di buon mattino il re si alzò, come anche Daniele. <sup>17</sup>Il re domandò: «Sono intatti i sigilli, Daniele?». «Intatti, o re», rispose. <sup>18</sup>Aperta la porta, il re guardò la tavola ed esclamò: «Tu sei grande, Bel, e nessun inganno è in te!». <sup>19</sup>Daniele sorrise e, trattenendo il re perché non entrasse, disse: «Guarda il pavimento ed esamina di chi sono quelle orme». <sup>20</sup>Il re disse: «Vedo orme di uomini, di donne e di ragazzi!». <sup>21</sup>Acceso d'ira, fece arrestare i sacerdoti con le mogli e i figli, e gli mostrarono le porte segrete per le quali entravano a consumare quanto si trovava sulla tavola. <sup>22</sup>Quindi il re li fece uccidere, consegnò Bel in potere di Daniele, che lo distrusse insieme con il tempio.<br> </p> <div class="titoli">Daniele e il drago</div> <p><sup>23</sup>Vi era un grande drago e i Babilonesi lo veneravano. <sup>24</sup>Il re disse a Daniele: «Non potrai dire che questo non è un dio vivente; adoralo, dunque». <sup>25</sup>Daniele rispose: «Io adoro il Signore, mio Dio, perché egli è il Dio vivente; se tu me lo permetti, o re, io, senza spada e senza bastone, ucciderò il drago». <sup>26</sup>Soggiunse il re: «Te lo permetto». <sup>27</sup>Daniele prese allora pece, grasso e peli e li fece cuocere insieme, poi preparò delle polpette e le gettò in bocca al drago che le inghiottì e scoppiò; quindi soggiunse: «Ecco che cosa adoravate!».<br> <sup>28</sup>Quando i Babilonesi lo seppero, ne furono molto indignati e insorsero contro il re, dicendo: «Il re è diventato giudeo: ha distrutto Bel, ha ucciso il drago, ha messo a morte i sacerdoti». <sup>29</sup>Andarono da lui dicendo: «Consegnaci Daniele, altrimenti uccidiamo te e la tua famiglia!». <sup>30</sup>Quando il re vide che lo assalivano con violenza, costretto dalla necessità consegnò loro Daniele. <sup>31</sup>Ed essi lo gettarono nella fossa dei leoni, dove rimase sei giorni. <sup>32</sup>Nella fossa vi erano sette leoni, ai quali venivano dati ogni giorno due cadaveri e due pecore: ma quella volta non fu dato loro niente, perché divorassero Daniele.<br> <sup>33</sup>Si trovava allora in Giudea il profeta Abacuc, il quale aveva fatto una minestra e aveva spezzettato il pane in un recipiente e ora andava a portarli nel campo ai mietitori. <sup>34</sup>L'angelo del Signore gli disse: «Porta questo cibo a Daniele a Babilonia nella fossa dei leoni». <sup>35</sup>Ma Abacuc rispose: «Signore, Babilonia non l'ho mai vista e la fossa non la conosco». <sup>36</sup>Allora l'angelo del Signore lo prese per la cima della testa e sollevandolo per i capelli lo portò a Babilonia, sull'orlo della fossa dei leoni, con l'impeto del suo soffio. <sup>37</sup>Gridò Abacuc: «Daniele, Daniele, prendi il cibo che Dio ti ha mandato». <sup>38</sup>Daniele esclamò: «Dio, ti sei ricordato di me e non hai abbandonato coloro che ti amano». <sup>39</sup>Alzatosi, Daniele si mise a mangiare. L'angelo di Dio riportò subito Abacuc nella sua terra.<br> <sup>40</sup>Il settimo giorno il re andò per piangere Daniele e, giunto alla fossa, guardò e vide Daniele seduto. <sup>41</sup>Allora esclamò ad alta voce: «Grande tu sei, Signore, Dio di Daniele, e non c'è altro dio all'infuori di te!». <sup>42</sup>Poi fece uscire Daniele dalla fossa e vi fece gettare coloro che volevano la sua rovina, ed essi furono subito divorati sotto i suoi occhi.</p>