<div class="titoli">Il riposo promesso al popolo di Dio</div> <p> <sup>1</sup>Dovremmo dunque avere il timore che, mentre rimane ancora in vigore la promessa di entrare nel suo riposo, qualcuno di voi ne sia giudicato escluso. <sup>2</sup>Poiché anche noi, come quelli, abbiamo ricevuto il Vangelo: ma a loro la parola udita non giovò affatto, perché non sono rimasti uniti a quelli che avevano ascoltato con fede. <sup>3</sup>Infatti noi, che abbiamo creduto, entriamo in quel riposo, come egli ha detto:</p> <p class="rientrato">Così ho giurato nella mia ira:<br>non entreranno nel mio riposo!</p> <p>Questo, benché le sue opere fossero compiute fin dalla fondazione del mondo. <sup>4</sup>Si dice infatti in un passo della Scrittura a proposito del settimo giorno: E nel settimo giorno Dio si riposò da tutte le sue opere. <sup>5</sup>E ancora in questo passo: Non entreranno nel mio riposo! <sup>6</sup>Poiché dunque risulta che alcuni entrano in quel riposo e quelli che per primi ricevettero il Vangelo non vi entrarono a causa della loro disobbedienza, <sup>7</sup>Dio fissa di nuovo un giorno, oggi, dicendo mediante Davide, dopo tanto tempo:</p> <p class="rientrato">Oggi, se udite la sua voce,<br>non indurite i vostri cuori!</p> <p><sup>8</sup>Se Giosuè infatti li avesse introdotti in quel riposo, Dio non avrebbe parlato, in seguito, di un altro giorno. <sup>9</sup>Dunque, per il popolo di Dio è riservato un riposo sabbatico. <sup>10</sup>Chi infatti è entrato nel riposo di lui, riposa anch'egli dalle sue opere, come Dio dalle proprie. <sup>11</sup>Affrettiamoci dunque a entrare in quel riposo, perché nessuno cada nello stesso tipo di disobbedienza.<br> <sup>12</sup>Infatti la parola di Dio è viva, efficace e più tagliente di ogni spada a doppio taglio; essa penetra fino al punto di divisione dell'anima e dello spirito, fino alle giunture e alle midolla, e discerne i sentimenti e i pensieri del cuore. <sup>13</sup>Non vi è creatura che possa nascondersi davanti a Dio, ma tutto è nudo e scoperto agli occhi di colui al quale noi dobbiamo rendere conto.</p> <div class="titoli">CRISTO SOMMO SACERDOTE</div> <div class="titoli">Gesù, costituito sacerdote di Dio</div> <p> <sup>14</sup>Dunque, poiché abbiamo un sommo sacerdote grande, che è passato attraverso i cieli, Gesù il Figlio di Dio, manteniamo ferma la professione della fede. <sup>15</sup>Infatti non abbiamo un sommo sacerdote che non sappia prendere parte alle nostre debolezze: egli stesso è stato messo alla prova in ogni cosa come noi, escluso il peccato. <sup>16</sup>Accostiamoci dunque con piena fiducia al trono della grazia per ricevere misericordia e trovare grazia, così da essere aiutati al momento opportuno.<br></p>