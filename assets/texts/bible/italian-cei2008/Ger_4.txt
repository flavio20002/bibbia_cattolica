<div class="titoli">L'invasione del nemico dal settentrione</div> <sup>1</sup>«Se vuoi davvero ritornare, Israele, <br>a me dovrai ritornare. <br>Se vuoi rigettare i tuoi abomini, <br>non dovrai più vagare lontano da me. <br> <sup>2</sup>Se giurerai per la vita del Signore, <br>con verità, rettitudine e giustizia, <br>allora le nazioni si diranno benedette in te <br>e in te si glorieranno. <br> <sup>3</sup>Infatti così dice il Signore <br>agli uomini di Giuda e a Gerusalemme: <br>Dissodatevi un terreno <br>e non seminate fra le spine. <br> <sup>4</sup>Circoncidetevi per il Signore, <br>circoncidete il vostro cuore, <br>uomini di Giuda e abitanti di Gerusalemme, <br>perché la mia ira non divampi come fuoco <br>e non bruci senza che alcuno la possa spegnere, <br>a causa delle vostre azioni perverse. <br> <div class="titoli">L'invasione del nemico dal settentrione</div> <p><sup>5</sup>Annunciatelo in Giuda,<br>fatelo udire in Gerusalemme;<br>suonate il corno nel paese,<br>gridate a piena voce e dite:<br>«Radunatevi ed entriamo nelle città fortificate».<br> <sup>6</sup>Alzate un segnale verso Sion;<br>cercate rifugio, non indugiate,<br>perché io faccio venire dal settentrione una sventura<br>e una grande rovina.<br> <sup>7</sup>Il leone è balzato dalla sua boscaglia,<br>il distruttore di nazioni si è messo in marcia,<br>è uscito dalla sua dimora,<br>per ridurre la tua terra a una desolazione:<br>le tue città saranno distrutte,<br>non vi rimarranno abitanti.<br> <sup>8</sup>Per questo vestitevi di sacco,<br>lamentatevi e alzate grida,<br>perché non si è allontanata da noi<br>l'ira ardente del Signore.<br> <sup>9</sup>E in quel giorno - oracolo del Signore - <br>verrà meno il coraggio del re<br>e il coraggio dei capi;<br>i sacerdoti saranno costernati<br>e i profeti saranno sbigottiti».<br> <sup>10</sup>Allora io dissi: «Ah, Signore Dio,<br>hai dunque del tutto ingannato<br>questo popolo e Gerusalemme,<br>quando dicevi: «Voi avrete pace»,<br>mentre una spada giunge fino alla gola».<br> <sup>11</sup>In quel tempo si dirà<br>a questo popolo e a Gerusalemme:<br>«Il vento ardente delle dune soffia dal deserto<br>verso la figlia del mio popolo,<br>ma non per vagliare, né per mondare il grano.<br> <sup>12</sup>Un vento minaccioso si alza per mio ordine.<br>Ora, anch'io voglio pronunciare<br>contro di loro la condanna».<br> <sup>13</sup>Ecco, egli sale come nubi<br>e come un turbine sono i suoi carri,<br>i suoi cavalli sono più veloci delle aquile.<br>Guai a noi! Siamo perduti!<br> <sup>14</sup>Purifica il tuo cuore dalla malvagità, Gerusalemme,<br>perché possa uscirne salva.<br>Fino a quando abiteranno in te<br>i tuoi pensieri d'iniquità?<br> <sup>15</sup>Ecco, una voce reca la notizia da Dan,<br>annuncia la sventura dalle montagne di Èfraim.<br> <sup>16</sup>Annunciatelo alle nazioni, fatelo sapere a Gerusalemme:<br>«I nemici vengono da una terra lontana,<br>mandano urla contro le città di Giuda.<br> <sup>17</sup>Come guardiani di un campo l'hanno circondata,<br>perché si è ribellata contro di me». <br>Oracolo del Signore.<br> <sup>18</sup>La tua condotta e le tue azioni<br>ti hanno causato tutto ciò.<br>Com'è amara la tua malvagità!<br>Ora ti penetra fino al cuore.<br> <sup>19</sup>Le mie viscere, le mie viscere! Sono straziato.<br>Mi scoppia il cuore in petto, mi batte forte;<br>non riesco più a tacere,<br>perché ho udito il suono del corno,<br>il grido di guerra.<br> <sup>20</sup>Si annuncia un disastro dopo l'altro:<br>tutta la terra è devastata.<br>A un tratto sono distrutte le mie tende,<br>in un attimo i miei padiglioni.<br> <sup>21</sup>Fino a quando dovrò vedere segnali<br>e udire il suono del corno?<br> <sup>22</sup>«Stolto è il mio popolo:<br>non mi conosce,<br>sono figli insipienti, senza intelligenza;<br>sono esperti nel fare il male,<br>ma non sanno compiere il bene».<br> <sup>23</sup>Guardai la terra, ed ecco vuoto e deserto,<br>i cieli, e non v'era luce.<br> <sup>24</sup>Guardai i monti, ed ecco tremavano<br>e tutti i colli ondeggiavano.<br> <sup>25</sup>Guardai, ed ecco non c'era nessuno<br>e tutti gli uccelli dell'aria erano volati via.<br> <sup>26</sup>Guardai, ed ecco il giardino era un deserto<br>e tutte le sue città erano state distrutte<br>dal Signore e dalla sua ira ardente.<br> <sup>27</sup>Poiché così dice il Signore:<br>«Tutta la terra sarà devastata,<br>ma non la distruggerò completamente.<br> <sup>28</sup>Pertanto la terra sarà in lutto<br>e il cielo si oscurerà:<br>l'ho detto e non mi pento,<br>l'ho pensato e non ritratterò».<br> <sup>29</sup>Per lo strepito di cavalieri e di arcieri<br>tutti gli abitanti del paese sono in fuga,<br>entrano nelle grotte,<br>si nascondono nella folta boscaglia<br>e salgono sulle rupi.<br>Ogni città è abbandonata,<br>nessuno più vi abita.<br> <sup>30</sup>E tu, devastata, che cosa farai?<br>Anche se ti vestissi di scarlatto,<br>ti adornassi di fregi d'oro<br>e ti facessi gli occhi grandi con il bistro,<br>invano ti faresti bella.<br>I tuoi amanti ti disprezzano;<br>essi vogliono la tua vita.<br> <sup>31</sup>Sento un grido come di donna nei dolori,<br>un urlo come di donna al primo parto;<br>è il grido della figlia di Sion,<br>che spasima e tende le mani:<br>«Guai a me! La mia vita soccombe<br>di fronte agli assassini».<br></p>