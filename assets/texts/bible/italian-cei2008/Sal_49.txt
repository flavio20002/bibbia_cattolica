<div class="titoli">La ricchezza non preserva dalla morte</div> <p><sup>1</sup>Al maestro del coro. Dei figli di Core. Salmo.<br><br> <sup>2</sup>Ascoltate questo, popoli tutti,<br> porgete l'orecchio, voi tutti abitanti del mondo,</p> <p><sup>3</sup>voi, gente del popolo e nobili,<br> ricchi e poveri insieme.</p> <p><sup>4</sup>La mia bocca dice cose sapienti,<br> il mio cuore medita con discernimento.</p> <p><sup>5</sup>Porgerò l'orecchio a un proverbio,<br> esporrò sulla cetra il mio enigma.</p> <p><sup>6</sup>Perché dovrò temere nei giorni del male,<br> quando mi circonda la malizia<br> di quelli che mi fanno inciampare?</p> <p><sup>7</sup>Essi confidano nella loro forza,<br> si vantano della loro grande ricchezza.</p> <p><sup>8</sup>Certo, l'uomo non può riscattare se stesso<br> né pagare a Dio il proprio prezzo.</p> <p><sup>9</sup>Troppo caro sarebbe il riscatto di una vita:<br> non sarà mai sufficiente</p> <p><sup>10</sup>per vivere senza fine<br> e non vedere la fossa.</p> <p><sup>11</sup>Vedrai infatti morire i sapienti;<br> periranno insieme lo stolto e l'insensato<br> e lasceranno ad altri le loro ricchezze.</p> <p><sup>12</sup>Il sepolcro sarà loro eterna dimora,<br> loro tenda di generazione in generazione:<br> eppure a terre hanno dato il proprio nome.</p> <p><sup>13</sup>Ma nella prosperità l'uomo non dura:<br> è simile alle bestie che muoiono.</p> <p><sup>14</sup>Questa è la via di chi confida in se stesso,<br> la fine di chi si compiace dei propri discorsi.</p> <p><sup>15</sup>Come pecore sono destinati agli inferi,<br> sarà loro pastore la morte;<br> scenderanno a precipizio nel sepolcro,<br> svanirà di loro ogni traccia,<br> gli inferi saranno la loro dimora.</p> <p><sup>16</sup>Certo, Dio riscatterà la mia vita,<br> mi strapperà dalla mano degli inferi.</p> <p><sup>17</sup>Non temere se un uomo arricchisce, <br> se aumenta la gloria della sua casa.</p> <p><sup>18</sup>Quando muore, infatti, con sé non porta nulla<br> né scende con lui la sua gloria.</p> <p><sup>19</sup>Anche se da vivo benediceva se stesso:<br> »Si congratuleranno, perché ti è andata bene»,</p> <p><sup>20</sup>andrà con la generazione dei suoi padri,<br> che non vedranno mai più la luce.</p> <p><sup>21</sup>Nella prosperità l'uomo non comprende,<br> è simile alle bestie che muoiono.</p> <p></p>