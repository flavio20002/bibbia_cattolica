<div class="titoli">Erezione e consacrazione del santuario</div> <p><sup>1</sup>Il Signore parlò a Mosè e gli disse: <sup>2</sup>«Il primo giorno del primo mese erigerai la Dimora, la tenda del convegno. <sup>3</sup>Dentro vi collocherai l'arca della Testimonianza, davanti all'arca tenderai il velo. <sup>4</sup>Vi introdurrai la tavola e disporrai su di essa ciò che vi deve essere disposto; introdurrai anche il candelabro e vi preparerai sopra le sue lampade. <sup>5</sup>Metterai l'altare d'oro per l'incenso davanti all'arca della Testimonianza e porrai infine la cortina all'ingresso della tenda. <sup>6</sup>Poi metterai l'altare degli olocausti di fronte all'ingresso della Dimora, della tenda del convegno. <sup>7</sup>Metterai il bacino fra la tenda del convegno e l'altare e vi porrai l'acqua. <sup>8</sup>Disporrai il recinto tutt'attorno e metterai la cortina alla porta del recinto. <sup>9</sup>Poi prenderai l'olio dell'unzione e ungerai con esso la Dimora e quanto vi sarà dentro, e la consacrerai con tutti i suoi accessori; così diventerà cosa santa. <sup>10</sup>Ungerai anche l'altare degli olocausti e tutti i suoi accessori; consacrerai l'altare e l'altare diventerà cosa santissima. <sup>11</sup>Ungerai anche il bacino con il suo piedistallo e lo consacrerai. <sup>12</sup>Poi farai avvicinare Aronne e i suoi figli all'ingresso della tenda del convegno e li farai lavare con acqua. <sup>13</sup>Farai indossare ad Aronne le vesti sacre, lo ungerai, lo consacrerai e così egli eserciterà il mio sacerdozio. <sup>14</sup>Farai avvicinare anche i suoi figli e farai loro indossare le tuniche. <sup>15</sup>Li ungerai, come avrai unto il loro padre, e così eserciteranno il mio sacerdozio; in tal modo la loro unzione conferirà loro un sacerdozio perenne, per le loro generazioni». <sup>16</sup>Mosè eseguì ogni cosa come il Signore gli aveva ordinato: così fece. <br> <sup>17</sup>Nel secondo anno, nel primo giorno del primo mese fu eretta la Dimora. <sup>18</sup>Mosè eresse la Dimora: pose le sue basi, dispose le assi, vi fissò le traverse e rizzò le colonne; <sup>19</sup>poi stese la tenda sopra la Dimora e dispose al di sopra la copertura della tenda, come il Signore gli aveva ordinato. <br> <sup>20</sup>Prese la Testimonianza, la pose dentro l'arca, mise le stanghe all'arca e pose il propiziatorio sull'arca; <sup>21</sup>poi introdusse l'arca nella Dimora, collocò il velo che doveva far da cortina e lo tese davanti all'arca della Testimonianza, come il Signore aveva ordinato a Mosè. <br> <sup>22</sup>Nella tenda del convegno collocò la tavola, sul lato settentrionale della Dimora, al di fuori del velo. <sup>23</sup>Dispose su di essa il pane, in focacce sovrapposte, alla presenza del Signore, come il Signore aveva ordinato a Mosè. <br> <sup>24</sup>Collocò inoltre il candelabro nella tenda del convegno, di fronte alla tavola, sul lato meridionale della Dimora, <sup>25</sup>e vi preparò sopra le lampade davanti al Signore, come il Signore aveva ordinato a Mosè. <br> <sup>26</sup>Collocò poi l'altare d'oro nella tenda del convegno, davanti al velo, <sup>27</sup>e bruciò su di esso l'incenso aromatico, come il Signore aveva ordinato a Mosè. <br> <sup>28</sup>Mise infine la cortina all'ingresso della Dimora. <sup>29</sup>Poi collocò l'altare degli olocausti all'ingresso della Dimora, della tenda del convegno, e offrì su di esso l'olocausto e l'offerta, come il Signore aveva ordinato a Mosè. <br> <sup>30</sup>Collocò il bacino fra la tenda del convegno e l'altare e vi mise dentro l'acqua per le abluzioni. <sup>31</sup>Mosè, Aronne e i suoi figli si lavavano con essa le mani e i piedi: <sup>32</sup>quando entravano nella tenda del convegno e quando si accostavano all'altare, essi si lavavano, come il Signore aveva ordinato a Mosè. <br> <sup>33</sup>Infine eresse il recinto intorno alla Dimora e all'altare e mise la cortina alla porta del recinto. Così Mosè terminò l'opera. <br> <sup>34</sup>Allora la nube coprì la tenda del convegno e la gloria del Signore riempì la Dimora. <sup>35</sup>Mosè non poté entrare nella tenda del convegno, perché la nube sostava su di essa e la gloria del Signore riempiva la Dimora. <br> <sup>36</sup>Per tutto il tempo del loro viaggio, quando la nube s'innalzava e lasciava la Dimora, gli Israeliti levavano le tende. <sup>37</sup>Se la nube non si innalzava, essi non partivano, finché non si fosse innalzata. <sup>38</sup>Perché la nube del Signore, durante il giorno, rimaneva sulla Dimora e, durante la notte, vi era in essa un fuoco, visibile a tutta la casa d'Israele, per tutto il tempo del loro viaggio.