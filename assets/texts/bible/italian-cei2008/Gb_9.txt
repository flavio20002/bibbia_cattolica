<div class="titoli">RISPOSTA DI GIOBBE A BILDAD</div> <p><sup>1</sup>Giobbe prese a dire:</p> <p> </p> <div class="titoli">L'onnipotenza di Dio</div> <p><sup>2</sup>«In verità io so che è così:<br> e come può un uomo aver ragione dinanzi a Dio?<br> <sup>3</sup>Se uno volesse disputare con lui,<br> non sarebbe in grado di rispondere una volta su mille.<br> <sup>4</sup>Egli è saggio di mente, potente di forza:<br> chi si è opposto a lui ed è rimasto salvo?<br> <sup>5</sup>Egli sposta le montagne ed esse non lo sanno,<br> nella sua ira egli le sconvolge.<br> <sup>6</sup>Scuote la terra dal suo posto<br> e le sue colonne tremano.<br> <sup>7</sup>Comanda al sole ed esso non sorge<br> e mette sotto sigillo le stelle.<br> <sup>8</sup>Lui solo dispiega i cieli<br> e cammina sulle onde del mare.<br> <sup>9</sup>Crea l'Orsa e l'Orione,<br> le Plèiadi e le costellazioni del cielo australe.<br> <sup>10</sup>Fa cose tanto grandi che non si possono indagare,<br> meraviglie che non si possono contare.<br> <sup>11</sup>Se mi passa vicino e non lo vedo,<br> se ne va e di lui non mi accorgo.<br> <sup>12</sup>Se rapisce qualcosa, chi lo può impedire?<br> Chi gli può dire: «Cosa fai?».<br> <sup>13</sup>Dio non ritira la sua collera:<br> sotto di lui sono fiaccati i sostenitori di Raab.<br> </p> <div class="titoli">E' inutile lottare con Dio</div> <p><sup>14</sup>Tanto meno potrei rispondergli io,<br> scegliendo le parole da dirgli;<br> <sup>15</sup>io, anche se avessi ragione, non potrei rispondergli,<br> al mio giudice dovrei domandare pietà.<br> <sup>16</sup>Se lo chiamassi e mi rispondesse,<br> non credo che darebbe ascolto alla mia voce.<br> <sup>17</sup>Egli con una tempesta mi schiaccia,<br> moltiplica le mie piaghe senza ragione,<br> <sup>18</sup>non mi lascia riprendere il fiato,<br> anzi mi sazia di amarezze.<br> <sup>19</sup>Se si tratta di forza, è lui il potente;<br> se di giustizia, chi potrà citarlo in giudizio?<br> <sup>20</sup>Se avessi ragione, la mia bocca mi condannerebbe;<br> se fossi innocente, egli mi dichiarerebbe colpevole.<br> <sup>21</sup>Benché innocente, non mi curo di me stesso,<br> detesto la mia vita!<br> <sup>22</sup>Per questo io dico che è la stessa cosa:<br> egli fa perire l'innocente e il reo!<br> <sup>23</sup>Se un flagello uccide all'improvviso,<br> della sciagura degli innocenti egli ride.<br> <sup>24</sup>La terra è lasciata in balìa del malfattore:<br> egli vela il volto dei giudici;<br> chi, se non lui, può fare questo?<br> <sup>25</sup>I miei giorni passano più veloci d'un corriere,<br> fuggono senza godere alcun bene,<br> <sup>26</sup>volano come barche di papiro,<br> come aquila che piomba sulla preda.<br> <sup>27</sup>Se dico: «Voglio dimenticare il mio gemito,<br> cambiare il mio volto e rasserenarmi»,<br> <sup>28</sup>mi spavento per tutti i miei dolori;<br> so bene che non mi dichiarerai innocente.<br> <sup>29</sup>Se sono colpevole,<br> perché affaticarmi invano?<br> <sup>30</sup>Anche se mi lavassi con la neve<br> e pulissi con la soda le mie mani,<br> <sup>31</sup>allora tu mi tufferesti in un pantano<br> e in orrore mi avrebbero le mie vesti.<br> <sup>32</sup>Poiché non è uomo come me, al quale io possa replicare:<br> »Presentiamoci alla pari in giudizio».<br> <sup>33</sup>Non c'è fra noi due un arbitro<br> che ponga la mano su di noi.<br> <sup>34</sup>Allontani da me la sua verga,<br> che non mi spaventi il suo terrore:<br> <sup>35</sup>allora parlerei senza aver paura di lui;<br> poiché così non è, mi ritrovo con me solo.<br></p>