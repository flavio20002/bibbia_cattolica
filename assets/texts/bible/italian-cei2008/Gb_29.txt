<div class="titoli">ULTIMI DISCORSI DI GIOBBE</div> <div class="titoli">Giobbe rimpiange la felicità e la prosperità di un tempo</div> <p><sup>1</sup>Giobbe continuò il suo discorso dicendo:<br> <sup>2</sup>«Potessi tornare com'ero ai mesi andati,<br> ai giorni in cui Dio vegliava su di me,<br> <sup>3</sup>quando brillava la sua lucerna sopra il mio capo<br> e alla sua luce camminavo in mezzo alle tenebre;<br> <sup>4</sup>com'ero nei giorni del mio rigoglio,<br> quando Dio proteggeva la mia tenda,<br> <sup>5</sup>quando l'Onnipotente stava ancora con me<br> e i miei giovani mi circondavano,<br> <sup>6</sup>quando mi lavavo i piedi nella panna<br> e la roccia mi versava ruscelli d'olio!<br> <sup>7</sup>Quando uscivo verso la porta della città<br> e sulla piazza ponevo il mio seggio,<br> <sup>8</sup>vedendomi, i giovani si ritiravano<br> e i vecchi si alzavano in piedi,<br> <sup>9</sup>i notabili sospendevano i loro discorsi<br> e si mettevano la mano alla bocca,<br> <sup>10</sup>la voce dei capi si smorzava<br> e la loro lingua restava fissa al palato;<br> <sup>11</sup>infatti con gli orecchi ascoltavano e mi dicevano felice,<br> con gli occhi vedevano e mi rendevano testimonianza,<br> <sup>12</sup>perché soccorrevo il povero che chiedeva aiuto<br> e l'orfano che ne era privo.<br> <sup>13</sup>La benedizione del disperato scendeva su di me<br> e al cuore della vedova infondevo la gioia.<br> <sup>14</sup>Ero rivestito di giustizia come di un abito,<br> come mantello e turbante era la mia equità.<br> <sup>15</sup>Io ero gli occhi per il cieco,<br> ero i piedi per lo zoppo.<br> <sup>16</sup>Padre io ero per i poveri<br> ed esaminavo la causa dello sconosciuto,<br> <sup>17</sup>spezzavo le mascelle al perverso<br> e dai suoi denti strappavo la preda.<br> <sup>18</sup>Pensavo: «Spirerò nel mio nido<br> e moltiplicherò i miei giorni come la fenice.<br> <sup>19</sup>Le mie radici si estenderanno fino all'acqua<br> e la rugiada di notte si poserà sul mio ramo.<br> <sup>20</sup>La mia gloria si rinnoverà in me<br> e il mio arco si rinforzerà nella mia mano».<br> <sup>21</sup>Mi ascoltavano in attesa fiduciosa<br> e tacevano per udire il mio consiglio.<br> <sup>22</sup>Dopo le mie parole non replicavano,<br> e su di loro stillava il mio dire.<br> <sup>23</sup>Le attendevano come si attende la pioggia<br> e aprivano la bocca come ad acqua primaverile.<br> <sup>24</sup>Se a loro sorridevo, non osavano crederlo,<br> non si lasciavano sfuggire la benevolenza del mio volto.<br> <sup>25</sup>Indicavo loro la via da seguire e sedevo come capo,<br> e vi rimanevo come un re fra le sue schiere<br> o come un consolatore di afflitti.<br></p>