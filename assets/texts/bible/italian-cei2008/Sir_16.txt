<div class="titoli">Il valore dei figli</div> <p><sup>1</sup>Non desiderare molti figli buoni a nulla,<br>non rallegrarti dei figli che sono empi.<br> <sup>2</sup>Siano pur molti, non gioire<br>se sono privi del timore del Signore.<br> <sup>3</sup>Non contare sulla loro giovane età<br>e non confidare nel loro numero,<br>perché tu gemerai per un dolore prematuro<br>e d'improvviso conoscerai la loro fine;<br>poiché è preferibile uno a mille<br>e morire senza figli che averne di empi.<br> <sup>4</sup>La città sarà ripopolata per opera di un solo saggio,<br>mentre la stirpe degli iniqui verrà distrutta.</p> <div class="titoli">Il castigo degli empi</div> <p><sup>5</sup>Il mio occhio ha visto molte cose simili,<br>il mio orecchio ne ha sentite anche di più gravi.<br> <sup>6</sup>Nell'assemblea dei peccatori un fuoco si accende,<br>contro un popolo ribelle è divampata l'ira.<br> <sup>7</sup>Egli non perdonò agli antichi giganti,<br>che si erano ribellati per la loro forza.<br> <sup>8</sup>Non risparmiò i concittadini di Lot,<br>che egli aveva in orrore per la loro superbia.<br> <sup>9</sup>Non ebbe pietà di un popolo maledetto,<br>che fu scacciato per i suoi peccati.<br>Tutto questo egli fece a nazioni dal cuore duro<br>e per il numero dei suoi santi non fu consolato.<br> <sup>10</sup>Così trattò i seicentomila fanti <br>che avevano congiurato per la durezza del loro cuore.<br>Flagellando, avendo pietà, percuotendo, guarendo,<br>il Signore ha custodito nella pietà e nell'istruzione.</p> <div class="titoli">Certezza della retribuzione</div> <p><sup>11</sup>Ci fosse anche un solo uomo di dura cervice,<br>sarebbe inaudito se restasse impunito,<br>poiché in lui c'è misericordia e ira,<br>potente quando perdona e quando riversa la sua ira.<br> <sup>12</sup>Tanto grande è la sua misericordia, quanto grande il suo rimprovero;<br>egli giudicherà l'uomo secondo le sue opere.<br> <sup>13</sup>Non sfuggirà il peccatore con la sua preda,<br>né la pazienza del giusto sarà delusa.<br> <sup>14</sup>Egli riconoscerà ogni atto di misericordia,<br>ciascuno riceverà secondo le sue opere.<br> <sup>15</sup>Il Signore ha indurito il faraone perché non lo riconoscesse,<br>perché fossero note le sue opere sotto il cielo.<br> <sup>16</sup>A tutta la creazione la sua misericordia è manifesta,<br>ha dispensato la luce e le tenebre agli uomini.<br> </p> <div class="titoli">Nessuno può sottrarsi allo sguardo del creatore</div> <p><sup>17</sup>Non dire: «Mi nasconderò al Signore!<br>Lassù chi si ricorderà di me?<br>Fra tanta gente non sarò riconosciuto,<br>chi sarò io in mezzo a una creazione immensa?».<br> <sup>18</sup>Ecco il cielo e il cielo dei cieli,<br>l'abisso e la terra sussultano quando egli appare.<br>Tutto l'universo è stato creato ed esiste per la sua volontà.<br> <sup>19</sup>Anche i monti e le fondamenta della terra<br>tremano di spavento quando egli li scruta.<br> <sup>20</sup>Ma nessuno riflette su queste cose;<br>al suo modo di agire chi presta attenzione?<br> <sup>21</sup>Come un uragano che l'uomo non vede,<br>così molte sue opere sono nascoste.<br> <sup>22</sup>«Chi annuncerà le sue opere di giustizia?<br>O chi aspetterà? L'alleanza infatti è ancora lontana,<br>e il rendiconto di tutto sarà solo alla fine».<br> <sup>23</sup>Queste cose pensa chi ha il cuore meschino;<br>lo stolto, che si lascia ingannare, pensa sciocchezze.</p> <div class="titoli">Il creato è opera di Dio</div> <p><sup>24</sup>Ascoltami, figlio, e impara la scienza,<br>e nel tuo cuore tieni conto delle mie parole.<br> <sup>25</sup>Manifesterò con ponderazione la dottrina,<br>con cura annuncerò la scienza.</p> <p><sup>26</sup>Quando il Signore da principio creò le sue opere,<br>dopo averle fatte ne distinse le parti.<br> <sup>27</sup>Ordinò per sempre le sue opere<br>e il loro dominio per le generazioni future.<br>Non soffrono né fame né stanchezza<br>e non interrompono il loro lavoro.<br> <sup>28</sup>Nessuna di loro urta la sua vicina,<br>mai disubbidiranno alla sua parola.<br> <sup>29</sup>Dopo ciò il Signore guardò alla terra<br>e la riempì dei suoi beni.<br> <sup>30</sup>Ne coprì la superficie con ogni specie di viventi<br>e questi ad essa faranno ritorno.<br></p>