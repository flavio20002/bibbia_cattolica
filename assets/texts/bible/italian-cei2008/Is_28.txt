<div class="titoli">ORACOLI SU ISRAELE E GIUDA</div> <div class="titoli">Oracolo su Samaria, capitale del regno d'Israele</div> <p><sup>1</sup>Guai alla corona superba degli ubriachi di Èfraim,<br>al fiore caduco, suo splendido ornamento,<br>che domina la fertile valle, o storditi dal vino!<br> <sup>2</sup>Ecco, inviato dal Signore, un uomo potente e forte,<br>come nembo di grandine, come turbine rovinoso,<br>come nembo di acque torrenziali e impetuose,<br>getta tutto a terra con violenza.<br> <sup>3</sup>Dai piedi verrà calpestata<br>la corona degli ubriachi di Èfraim.<br> <sup>4</sup>E avverrà al fiore caduco, al suo splendido ornamento,<br>che domina la valle fertile,<br>come a un fico primaticcio prima dell'estate:<br>uno lo vede e lo mangia appena lo ha in mano.<br> <sup>5</sup>In quel giorno sarà il Signore degli eserciti<br>una corona di gloria, uno splendido diadema<br>per il resto del suo popolo,<br> <sup>6</sup>ispiratore di giustizia per chi siede in tribunale,<br>forza per chi respinge l'assalto alla porta.<br> </p> <div class="titoli">Contro i profeti, i sacerdoti e i capi del regno di Giuda</div> <p><sup>7</sup>Anche costoro barcollano per il vino,<br>vacillano per le bevande inebrianti.<br>Sacerdoti e profeti barcollano<br>per la bevanda inebriante,<br>sono annebbiati dal vino;<br>vacillano per le bevande inebrianti,<br>s'ingannano mentre hanno visioni,<br>traballano quando fanno da giudici.<br> <sup>8</sup>Tutte le tavole sono piene di fetido vomito;<br>non c'è un posto pulito.<br> <sup>9</sup>«A chi vuole insegnare la scienza?<br>A chi vuole far capire il messaggio?<br>Ai bambini svezzati, appena staccati dal seno?<br> <sup>10</sup>Sì: precetto su precetto, precetto su precetto,<br>norma su norma, norma su norma,<br>un po' qui, un po' là».<br> <sup>11</sup>Con labbra balbettanti e in lingua straniera<br>parlerà a questo popolo<br> <sup>12</sup>colui che aveva detto loro:<br>«Ecco il riposo! Fate riposare lo stanco.<br>Ecco il sollievo!». Ma non vollero udire.<br> <sup>13</sup>E sarà per loro la parola del Signore:<br>«Precetto su precetto, precetto su precetto,<br>norma su norma, norma su norma,<br>un po' qui, un po' là»,<br>perché camminando cadano all'indietro,<br>si producano fratture,<br>siano presi e fatti prigionieri.<br> <sup>14</sup>Perciò ascoltate la parola del Signore,<br>uomini arroganti,<br>signori di questo popolo che sta a Gerusalemme.<br> <sup>15</sup>Voi dite: «Abbiamo concluso un'alleanza con la morte,<br>e con gli inferi abbiamo fatto lega.<br>Il flagello del distruttore, quando passerà,<br>non ci raggiungerà,<br>perché ci siamo fatti della menzogna un rifugio<br>e nella falsità ci siamo nascosti».<br> <sup>16</sup>Pertanto così dice il Signore Dio:<br>«Ecco, io pongo una pietra in Sion,<br>una pietra scelta,<br>angolare, preziosa, saldamente fondata:<br>chi crede non si turberà.<br> <sup>17</sup>Io porrò il diritto come misura<br>e la giustizia come una livella.<br>La grandine spazzerà via il vostro rifugio fallace,<br>le acque travolgeranno il vostro riparo.<br> <sup>18</sup>Sarà annullata la vostra alleanza con la morte;<br>la vostra lega con gli inferi non reggerà.<br>Quando passerà il flagello del distruttore,<br>voi sarete una massa da lui calpestata.<br> <sup>19</sup>Ogni volta che passerà, vi prenderà,<br>poiché passerà ogni mattino,<br>giorno e notte.<br>E solo il terrore farà capire il messaggio».<br> <sup>20</sup>Troppo corto sarà il letto per distendersi,<br>troppo stretta la coperta per avvolgersi.<br> <sup>21</sup>Poiché come sul monte Perasìm si leverà il Signore;<br>come nella valle di Gàbaon si adirerà<br>per compiere l'opera, la sua opera singolare,<br>e per eseguire il lavoro, il suo lavoro inconsueto.<br> <sup>22</sup>Ora cessate di agire con arroganza<br>perché non si stringano di più le vostre catene,<br>perché un decreto di rovina io ho udito,<br>da parte del Signore, Dio degli eserciti,<br>riguardo a tutta la terra.<br> <sup>23</sup>Porgete l'orecchio e ascoltate la mia voce,<br>fate attenzione e sentite le mie parole.<br> <sup>24</sup>Forse tutti i giorni l'aratore ara per seminare,<br>rompe e sarchia la terra?<br> <sup>25</sup>Forse non ne spiana la superficie,<br>non vi semina l'anéto e non vi sparge il cumìno?<br>E non vi pone grano, miglio e orzo<br>e spelta lungo i confini?<br> <sup>26</sup>Gli insegna la regola <br>e lo ammaestra il suo Dio.<br> <sup>27</sup>Certo, l'anèto non si batte con il tribbio,<br>né si fa girare sul cumìno il rullo,<br>ma con il bastone si batte l'anèto<br>e con la verga il cumìno.<br> <sup>28</sup>Il frumento vien forse schiacciato?<br>Certo, non lo si pesta senza fine,<br>ma vi fanno passare sopra il rullo<br>e le bestie, senza schiacciarlo.<br> <sup>29</sup>Anche questo proviene<br>dal Signore degli eserciti:<br>egli si mostra mirabile nei suoi disegni,<br>grande nella sua sapienza.<br></p>