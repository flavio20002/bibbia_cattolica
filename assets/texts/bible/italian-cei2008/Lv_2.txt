<div class="titoli">Oblazione</div> <p><sup>1</sup>Se qualcuno presenterà come offerta un'oblazione in onore del Signore, la sua offerta sarà di fior di farina, sulla quale verserà olio e porrà incenso. <sup>2</sup>La porterà ai figli di Aronne, i sacerdoti; prenderà da essa una manciata di fior di farina e d'olio, con tutto l'incenso, e il sacerdote la farà bruciare sull'altare come suo memoriale: è un sacrificio consumato dal fuoco, profumo gradito in onore del Signore. <sup>3</sup>Il resto dell'oblazione spetta ad Aronne e ai suoi figli; è parte santissima, porzione del Signore. <br> <sup>4</sup>Quando presenterai come offerta un'oblazione cotta nel forno, essa consisterà in focacce azzime di fior di farina impastate con olio e anche in schiacciate azzime spalmate di olio. <sup>5</sup>Se la tua offerta sarà un'oblazione cotta sulla teglia, sarà di fior di farina, azzima e impastata con olio; <sup>6</sup>la dividerai in pezzi e sopra vi verserai olio: è un'oblazione. <sup>7</sup>Se la tua offerta sarà un'oblazione cotta nella pentola, sarà fatta con fior di farina e olio; <sup>8</sup>porterai al Signore l'oblazione così preparata, poi sarà presentata al sacerdote, che la porterà sull'altare. <sup>9</sup>Il sacerdote preleverà dall'oblazione il suo memoriale e lo brucerà sull'altare: sacrificio consumato dal fuoco, profumo gradito in onore del Signore. <sup>10</sup>Il resto dell'oblazione spetta ad Aronne e ai suoi figli; è parte santissima, porzione del Signore.<br> <sup>11</sup>Nessuna delle oblazioni che offrirete al Signore sarà lievitata: non farete bruciare né pasta lievitata né miele come sacrificio consumato dal fuoco in onore del Signore; <sup>12</sup>potrete offrire queste cose al Signore come offerta di primizie, ma non saliranno sull'altare come profumo gradito. <sup>13</sup>Dovrai salare ogni tua offerta di oblazione: nella tua oblazione non lascerai mancare il sale dell'alleanza del tuo Dio; sopra ogni tua offerta porrai del sale.<br> <sup>14</sup>Se offrirai al Signore un'oblazione di primizie, offrirai come oblazione delle tue primizie spighe di grano abbrustolite al fuoco e chicchi frantumati di grano novello. <sup>15</sup>Verserai olio sopra di essa, vi metterai incenso: è un'oblazione. <sup>16</sup>Il sacerdote farà bruciare come suo memoriale una parte dei chicchi e dell'olio insieme con tutto l'incenso: è un sacrificio consumato dal fuoco in onore del Signore.<br></p>