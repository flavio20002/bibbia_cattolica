<div class="titoli">Ciò che il Signore gradisce e ciò che detesta</div> <p><sup>1</sup>Una risposta gentile calma la collera,<br> una parola pungente eccita l'ira.<br> <sup>2</sup>Le parole dei saggi fanno gustare la scienza,<br> mentre la bocca degli stolti esprime sciocchezze.<br> <sup>3</sup>Gli occhi del Signore arrivano dappertutto,<br> scrutano i malvagi e i buoni.<br> <sup>4</sup>Una parola buona è un albero di vita,<br> quella malevola è una ferita al cuore.<br> <sup>5</sup>Lo stolto disprezza la correzione di suo padre,<br> chi tiene conto del rimprovero diventa prudente.<br> <sup>6</sup>Nella casa del giusto c'è abbondanza di beni,<br> sul guadagno dell'empio incombe il dissesto.<br> <sup>7</sup>Le labbra dei saggi diffondono la scienza,<br> non così il cuore degli stolti.<br> <sup>8</sup>Il sacrificio dei malvagi è un orrore per il Signore,<br> la preghiera dei buoni gli è gradita.<br> <sup>9</sup>Il Signore ha in orrore la condotta dei perversi, <br> egli ama chi pratica la giustizia.<br> <sup>10</sup>Correzione severa per chi abbandona il retto sentiero;<br> chi rifiuta i rimproveri morirà!<br> <sup>11</sup>Abisso e regno dei morti sono palesi davanti al Signore,<br> quanto più i cuori degli uomini!<br> <sup>12</sup>Lo spavaldo non vuole essere corretto,<br> egli non va in compagnia dei saggi.<br> <sup>13</sup>Un cuore lieto dà serenità al volto,<br> ma quando il cuore è triste, lo spirito è depresso.<br> <sup>14</sup>Un cuore intelligente desidera imparare,<br> la bocca dello stolto si pasce della sua ignoranza.<br> <sup>15</sup>Tutti i giorni sono brutti per il povero,<br> per un cuore felice è sempre festa.<br> <sup>16</sup>È meglio aver poco con il timore di Dio<br> che un grande tesoro con l'inquietudine.<br> <sup>17</sup>È meglio un piatto di verdura con l'amore<br> che un bue grasso con l'odio.<br> <sup>18</sup>Chi è collerico suscita contese,<br> chi è paziente calma le liti.<br> <sup>19</sup>La strada del pigro è come una siepe di spine,<br> il sentiero dei retti è scorrevole.<br> <sup>20</sup>Il figlio saggio allieta il padre,<br> il figlio stolto disprezza sua madre.<br> <sup>21</sup>La stoltezza è una gioia per chi è privo di senno;<br> chi è prudente cammina diritto.<br> <sup>22</sup>Falliscono le decisioni prese senza consultazione,<br> riescono quelle suggerite da molti consiglieri.<br> <sup>23</sup>È una gioia saper dare una risposta;<br> una parola detta al momento giusto è gradita!<br> <sup>24</sup>Per l'uomo assennato la strada della vita è verso l'alto,<br> per salvarlo dal regno dei morti che è in basso.<br> <sup>25</sup>Il Signore abbatte la casa dei superbi,<br> ma consolida il confine della vedova.<br> <sup>26</sup>Il Signore aborrisce i pensieri malvagi,<br> ma le parole benevole gli sono gradite.<br> <sup>27</sup>Sconvolge la sua casa chi è avido di guadagni disonesti,<br> ma chi detesta i regali vivrà.<br> <sup>28</sup>La mente del giusto riflette prima di rispondere,<br> ma la bocca dei malvagi esprime cattiveria.<br> <sup>29</sup>Il Signore è lontano dai malvagi,<br> ma ascolta la preghiera dei giusti.<br> <sup>30</sup>Uno sguardo luminoso dà gioia al cuore,<br> una notizia lieta rinvigorisce le ossa.<br> <sup>31</sup>Chi ascolta un rimprovero salutare<br> potrà stare in mezzo ai saggi.<br> <sup>32</sup>Chi rifiuta la correzione disprezza se stesso,<br> ma chi ascolta il rimprovero acquista senno.<br> <sup>33</sup>Il timore di Dio è scuola di sapienza,<br> prima della gloria c'è l'umiltà.<br></p>