<div class="titoli">Il passaggio del Mar Rosso e la disfatta degli Egiziani</div> <p><sup>1</sup>Sugli empi sovrastò sino alla fine una collera senza pietà,<br>perché Dio prevedeva anche ciò che avrebbero fatto,<br> <sup>2</sup>cioè che, dopo aver loro permesso di andarsene<br>e averli fatti partire in fretta,<br>cambiato proposito, li avrebbero inseguiti.<br> <sup>3</sup>Mentre infatti erano ancora occupati nei lutti<br>e piangevano sulle tombe dei morti,<br>presero un'altra decisione insensata<br>e inseguirono come fuggitivi quelli che già avevano pregato di partire.<br> <sup>4</sup>A questo estremo li spingeva un meritato destino,<br>che li gettò nell'oblio delle cose passate,<br>perché colmassero la punizione<br>che ancora mancava ai loro tormenti,<br> <sup>5</sup>e mentre il tuo popolo intraprendeva un viaggio straordinario,<br>essi incappassero in una morte singolare.<br> <sup>6</sup>Tutto il creato fu modellato di nuovo<br>nella propria natura come prima,<br>obbedendo ai tuoi comandi,<br>perché i tuoi figli fossero preservati sani e salvi.<br> <sup>7</sup>Si vide la nube coprire d'ombra l'accampamento,<br>terra asciutta emergere dove prima c'era acqua:<br>il Mar Rosso divenne una strada senza ostacoli<br>e flutti violenti una pianura piena d'erba;<br> <sup>8</sup>coloro che la tua mano proteggeva<br>passarono con tutto il popolo,<br>contemplando meravigliosi prodigi.<br> <sup>9</sup>Furono condotti al pascolo come cavalli<br>e saltellarono come agnelli esultanti,<br>celebrando te, Signore, che li avevi liberati.<br> <sup>10</sup>Ricordavano ancora le cose avvenute nel loro esilio:<br>come la terra, invece di bestiame, produsse zanzare,<br>come il fiume, invece di pesci, riversò una massa di rane.<br> <sup>11</sup>Più tardi videro anche una nuova generazione di uccelli,<br>quando, spinti dall'appetito, chiesero cibi delicati;<br> <sup>12</sup>poiché, per appagarli, dal mare salirono quaglie.<br> </p> <div class="titoli">Gli Egiziani più colpevoli degli abitanti di Sòdoma</div> <p><sup>13</sup>Sui peccatori invece piombarono i castighi<br>non senza segni premonitori di fulmini fragorosi;<br>essi soffrirono giustamente per le loro malvagità,<br>perché avevano mostrato un odio tanto profondo verso lo straniero.<br> <sup>14</sup>Già altri infatti non avevano accolto gli sconosciuti che arrivavano,<br>ma costoro ridussero in schiavitù gli ospiti che li avevano beneficati.<br> <sup>15</sup>Non solo: per i primi ci sarà un giudizio,<br>perché accolsero ostilmente i forestieri;<br> <sup>16</sup>costoro invece, dopo averli festosamente accolti,<br>quando già partecipavano ai loro diritti,<br>li oppressero con lavori durissimi.<br> <sup>17</sup>Furono perciò colpiti da cecità,<br>come quelli alla porta del giusto,<br>quando, avvolti fra tenebre fitte,<br>ognuno cercava l'ingresso della propria porta.<br> </p> <div class="titoli">Dio è il Signore della natura e delle sue leggi</div> <p><sup>18</sup>Difatti gli elementi erano accordati diversamente,<br>come nella cetra in cui le note variano la specie del ritmo,<br>pur conservando sempre lo stesso tono,<br>come è possibile dedurre da un'attenta considerazione degli avvenimenti.<br> <sup>19</sup>Infatti animali terrestri divennero acquatici,<br>quelli che nuotavano passarono sulla terra.<br> <sup>20</sup>Il fuoco rafforzò nell'acqua la sua potenza<br>e l'acqua dimenticò la sua proprietà naturale di spegnere.<br> <sup>21</sup>Le fiamme non consumavano le carni<br>di fragili animali che vi camminavano sopra,<br>né scioglievano quel celeste nutrimento di vita,<br>simile alla brina e così facile a fondersi.<br> <sup>22</sup>In tutti i modi, o Signore, hai reso grande e glorioso il tuo popolo<br>e non hai dimenticato di assisterlo in ogni momento e in ogni luogo.</p>