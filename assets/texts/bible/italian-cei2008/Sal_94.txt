<div class="titoli">Inno a Dio, giusto giudice</div> <p><sup>1</sup>Dio vendicatore, Signore,<br> Dio vendicatore, risplendi!</p> <p><sup>2</sup>Àlzati, giudice della terra,<br> rendi ai superbi quello che si meritano!</p> <p><sup>3</sup>Fino a quando i malvagi, Signore,<br> fino a quando i malvagi trionferanno?</p> <p><sup>4</sup>Sparleranno, diranno insolenze,<br> si vanteranno tutti i malfattori?</p> <p><sup>5</sup>Calpestano il tuo popolo, Signore,<br> opprimono la tua eredità.</p> <p><sup>6</sup>Uccidono la vedova e il forestiero,<br> massacrano gli orfani.</p> <p><sup>7</sup>E dicono: «Il Signore non vede,<br> il Dio di Giacobbe non intende».</p> <p><sup>8</sup>Intendete, ignoranti del popolo:<br> stolti, quando diventerete saggi?</p> <p><sup>9</sup>Chi ha formato l'orecchio, forse non sente?<br> Chi ha plasmato l'occhio, forse non vede?</p> <p><sup>10</sup>Colui che castiga le genti, forse non punisce,<br> lui che insegna all'uomo il sapere?</p> <p><sup>11</sup>Il Signore conosce i pensieri dell'uomo:<br> non sono che un soffio.</p> <p><sup>12</sup>Beato l'uomo che tu castighi, Signore,<br> e a cui insegni la tua legge,</p> <p><sup>13</sup>per dargli riposo nei giorni di sventura,<br> finché al malvagio sia scavata la fossa;</p> <p><sup>14</sup>poiché il Signore non respinge il suo popolo<br> e non abbandona la sua eredità,</p> <p><sup>15</sup>il giudizio ritornerà a essere giusto<br> e lo seguiranno tutti i retti di cuore.</p> <p><sup>16</sup>Chi sorgerà per me contro i malvagi?<br> Chi si alzerà con me contro i malfattori?</p> <p><sup>17</sup>Se il Signore non fosse stato il mio aiuto,<br> in breve avrei abitato nel regno del silenzio.</p> <p><sup>18</sup>Quando dicevo: «Il mio piede vacilla»,<br> la tua fedeltà, Signore, mi ha sostenuto.</p> <p><sup>19</sup>Nel mio intimo, fra molte preoccupazioni,<br> il tuo conforto mi ha allietato.</p> <p><sup>20</sup>Può essere tuo alleato un tribunale iniquo,<br> che in nome della legge provoca oppressioni?</p> <p><sup>21</sup>Si avventano contro la vita del giusto<br> e condannano il sangue innocente.</p> <p><sup>22</sup>Ma il Signore è il mio baluardo,<br> roccia del mio rifugio è il mio Dio.</p> <p><sup>23</sup>Su di loro farà ricadere la loro malizia,<br> li annienterà per la loro perfidia,<br> li annienterà il Signore, nostro Dio.</p> <p></p>