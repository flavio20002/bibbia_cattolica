<div class="titoli">Critica al culto della natura</div> <p><sup>1</sup>Davvero vani per natura tutti gli uomini<br>che vivevano nell'ignoranza di Dio,<br>e dai beni visibili non furono capaci di riconoscere colui che è,<br>né, esaminandone le opere, riconobbero l'artefice.<br> <sup>2</sup>Ma o il fuoco o il vento o l'aria veloce,<br>la volta stellata o l'acqua impetuosa o le luci del cielo<br>essi considerarono come dèi, reggitori del mondo.<br> <sup>3</sup>Se, affascinati dalla loro bellezza, li hanno presi per dèi,<br>pensino quanto è superiore il loro sovrano,<br>perché li ha creati colui che è principio e autore della bellezza.<br> <sup>4</sup>Se sono colpiti da stupore per la loro potenza ed energia,<br>pensino da ciò quanto è più potente colui che li ha formati.<br> <sup>5</sup>Difatti dalla grandezza e bellezza delle creature<br>per analogia si contempla il loro autore.<br> <sup>6</sup>Tuttavia per costoro leggero è il rimprovero,<br>perché essi facilmente s'ingannano<br>cercando Dio e volendolo trovare.<br> <sup>7</sup>Vivendo in mezzo alle sue opere, ricercano con cura<br>e si lasciano prendere dall'apparenza<br>perché le cose viste sono belle.<br> <sup>8</sup>Neppure costoro però sono scusabili,<br> <sup>9</sup>perché, se sono riusciti a conoscere tanto<br>da poter esplorare il mondo,<br>come mai non ne hanno trovato più facilmente il sovrano?<br> </p> <div class="titoli">Critica al culto degli idoli</div> <p><sup>10</sup>Infelici anche coloro le cui speranze sono in cose morte<br>e che chiamarono dèi le opere di mani d'uomo,<br>oro e argento, lavorati con arte,<br>e immagini di animali,<br>oppure una pietra inutile, opera di mano antica.<br> <sup>11</sup>Ecco un falegname:<br>dopo aver segato un albero maneggevole,<br>ha tagliato facilmente tutta la corteccia intorno<br>e, avendolo lavorato abilmente,<br>ha preparato un oggetto utile alle necessità della vita;<br> <sup>12</sup>raccolti poi gli avanzi del suo lavoro,<br>li consuma per prepararsi il cibo e saziarsi.<br> <sup>13</sup>Quanto avanza ancora, buono proprio a nulla,<br>legno contorto e pieno di nodi,<br>lo prende e lo scolpisce per occupare il tempo libero;<br>con l'abilità dei momenti di riposo gli dà una forma,<br>lo fa simile a un'immagine umana<br> <sup>14</sup>oppure a quella di un animale spregevole.<br>Lo vernicia con minio, ne colora di rosso la superficie<br>e ricopre con la vernice ogni sua macchia;<br> <sup>15</sup>quindi, preparatagli una degna dimora,<br>lo colloca sul muro, fissandolo con un chiodo.<br> <sup>16</sup>Provvede perché non cada,<br>ben sapendo che non è in grado di aiutarsi da sé;<br>infatti è solo un'immagine e ha bisogno di aiuto.<br> <sup>17</sup>Quando prega per i suoi beni, per le nozze e per i figli,<br>non si vergogna di parlare a quell'oggetto inanimato,<br>e per la sua salute invoca un essere debole,<br> <sup>18</sup>per la sua vita prega una cosa morta,<br>per un aiuto supplica un essere inetto,<br>per il suo viaggio uno che non può usare i suoi piedi;<br> <sup>19</sup>per un guadagno, un lavoro e un successo negli affari,<br>chiede abilità a uno che è il più inabile con le mani.<br></p>