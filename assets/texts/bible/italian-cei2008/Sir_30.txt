<div class="titoli">L'educazione dei figli</div> <p><sup>1</sup>Chi ama il proprio figlio usa spesso la frusta per lui,<br>per gioire di lui alla fine.<br> <sup>2</sup>Chi corregge il proprio figlio ne trarrà vantaggio<br>e se ne potrà vantare con i suoi conoscenti.<br> <sup>3</sup>Chi istruisce il proprio figlio rende geloso il nemico<br>e davanti agli amici si rallegra.<br> <sup>4</sup>Muore il padre? È come se non morisse,<br>perché dopo di sé lascia uno che gli è simile.<br> <sup>5</sup>Durante la vita egli gioisce nel contemplarlo,<br>in punto di morte non prova dolore.<br> <sup>6</sup>Per i nemici lascia un vendicatore,<br>per gli amici uno che sa ricompensarli.<br> <sup>7</sup>Chi accarezza un figlio ne fascerà poi le ferite,<br>a ogni grido il suo cuore sarà sconvolto.<br> <sup>8</sup>Un cavallo non domato diventa caparbio,<br>un figlio lasciato a se stesso diventa testardo.<br> <sup>9</sup>Vezzeggia il figlio ed egli ti riserverà delle sorprese,<br>scherza con lui, ti procurerà dispiaceri.<br> <sup>10</sup>Non ridere con lui per non doverti rattristare,<br>e non debba alla fine digrignare i denti.<br> <sup>11</sup>Non concedergli libertà in gioventù,<br>non prendere alla leggera i suoi errori.<br> <sup>12</sup>Piegagli il collo quando è giovane,<br>e battigli i fianchi finché è fanciullo,<br>perché poi intestardito non ti disobbedisca<br>e tu ne abbia un profondo dolore.<br> <sup>13</sup>Educa tuo figlio e prenditi cura di lui,<br>così non dovrai sopportare la sua insolenza.</p> <div class="titoli">Il bene della salute</div> <p><sup>14</sup>Meglio un povero di aspetto sano e forte<br>che un ricco malato nel suo corpo.<br> <sup>15</sup>Salute e vigore valgono più di tutto l'oro,<br>un corpo robusto più di un'immensa fortuna.</p> <p><sup>16</sup>Non c'è ricchezza superiore alla salute del corpo<br>e non c'è felicità più grande della gioia del cuore.<br> <sup>17</sup>Meglio la morte che una vita amara,<br>il riposo eterno che una malattia cronica.<br> <sup>18</sup>Cose buone versate su una bocca chiusa<br>sono come cibi deposti sopra una tomba.<br> <sup>19</sup>A che serve all'idolo l'offerta di frutti?<br>Esso non mangia né sente il profumo;<br>così è per colui che il Signore perséguita. <br> <sup>20</sup>Egli guarda con gli occhi e geme,<br>come un eunuco che abbraccia una vergine e geme:<br>così è per colui che fa giustizia con violenza.</p> <div class="titoli">Ansietà e gioia</div> <p><sup>21</sup>Non darti in balìa della tristezza<br>e non tormentarti con i tuoi pensieri.<br> <sup>22</sup>La gioia del cuore è la vita dell'uomo,<br>l'allegria dell'uomo è lunga vita.<br> <sup>23</sup>Distraiti e consola il tuo cuore,<br>tieni lontana la profonda tristezza,<br>perché la tristezza ha rovinato molti<br>e in essa non c'è alcun vantaggio.<br> <sup>24</sup>Gelosia e ira accorciano i giorni,<br>le preoccupazioni anticipano la vecchiaia.<br> <sup>25</sup>Un cuore limpido e sereno si accontenta dei cibi<br>e gusta tutto quello che mangia.<br></p>