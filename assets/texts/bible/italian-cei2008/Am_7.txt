<div class="titoli">LE VISIONI</div> <div class="titoli">Tre visioni</div> <p><sup>1</sup>Ecco ciò che mi fece vedere il Signore Dio: quando cominciava a germogliare la seconda erba, quella che spunta dopo la falciatura per il re, egli formava uno sciame di cavallette. <sup>2</sup>Quando quelle stavano per finire di divorare l'erba della regione, io dissi: «Signore Dio, perdona! Come potrà resistere Giacobbe? È tanto piccolo». <sup>3</sup>Il Signore allora si ravvide: «Questo non avverrà», disse il Signore.<br> <sup>4</sup>Ecco ciò che mi fece vedere il Signore Dio: il Signore Dio chiamava a una lite per mezzo del fuoco che consumava il grande abisso e divorava la campagna. <sup>5</sup>Io dissi: «Signore Dio, desisti! Come potrà resistere Giacobbe? È tanto piccolo». <sup>6</sup>Il Signore allora si ravvide: «Neanche questo avverrà», disse il Signore Dio.<br> <sup>7</sup>Ecco ciò che mi fece vedere il Signore Dio: il Signore stava sopra un muro tirato a piombo e con un filo a piombo in mano. <sup>8</sup>Il Signore mi disse: «Che cosa vedi, Amos?». Io risposi: «Un filo a piombo». Il Signore mi disse: «Io pongo un filo a piombo in mezzo al mio popolo, Israele; non gli perdonerò più. <sup>9</sup>Saranno demolite le alture d'Isacco e saranno ridotti in rovina i santuari d'Israele, quando io mi leverò con la spada contro la casa di Geroboamo».<br> </p> <div class="titoli">Scontro con Amasia</div> <p><sup>10</sup>Amasia, sacerdote di Betel, mandò a dire a Geroboamo, re d'Israele: «Amos congiura contro di te, in mezzo alla casa d'Israele; il paese non può sopportare le sue parole, <sup>11</sup>poiché così dice Amos: «Di spada morirà Geroboamo, e Israele sarà condotto in esilio lontano dalla sua terra»». <sup>12</sup>Amasia disse ad Amos: «Vattene, veggente, ritirati nella terra di Giuda; là mangerai il tuo pane e là potrai profetizzare, <sup>13</sup>ma a Betel non profetizzare più, perché questo è il santuario del re ed è il tempio del regno». <sup>14</sup>Amos rispose ad Amasia e disse:</p> <p>«Non ero profeta né figlio di profeta;<br>ero un mandriano e coltivavo piante di sicomòro.<br> <sup>15</sup>Il Signore mi prese,<br>mi chiamò mentre seguivo il gregge.<br>Il Signore mi disse:<br>Va', profetizza al mio popolo Israele.</p> <p><sup>16</sup>Ora ascolta la parola del Signore: Tu dici: «Non profetizzare contro Israele, non parlare contro la casa d'Isacco». <sup>17</sup>Ebbene, dice il Signore: «Tua moglie diventerà una prostituta nella città, i tuoi figli e le tue figlie cadranno di spada, la tua terra sarà divisa con la corda in più proprietà; tu morirai in terra impura e Israele sarà deportato in esilio lontano dalla sua terra»».<br></p>