<div class="titoli">Il peccato di Adamo</div> <p><sup>1</sup>Il serpente era il più astuto di tutti gli animali selvatici che Dio aveva fatto e disse alla donna: «È vero che Dio ha detto: «Non dovete mangiare di alcun albero del giardino»?». <sup>2</sup>Rispose la donna al serpente: «Dei frutti degli alberi del giardino noi possiamo mangiare, <sup>3</sup>ma del frutto dell'albero che sta in mezzo al giardino Dio ha detto: «Non dovete mangiarne e non lo dovete toccare, altrimenti morirete»». <sup>4</sup>Ma il serpente disse alla donna: «Non morirete affatto! <sup>5</sup>Anzi, Dio sa che il giorno in cui voi ne mangiaste si aprirebbero i vostri occhi e sareste come Dio, conoscendo il bene e il male». <sup>6</sup>Allora la donna vide che l'albero era buono da mangiare, gradevole agli occhi e desiderabile per acquistare saggezza; prese del suo frutto e ne mangiò, poi ne diede anche al marito, che era con lei, e anch'egli ne mangiò. <sup>7</sup>Allora si aprirono gli occhi di tutti e due e conobbero di essere nudi; intrecciarono foglie di fico e se ne fecero cinture. <br> <sup>8</sup>Poi udirono il rumore dei passi del Signore Dio che passeggiava nel giardino alla brezza del giorno, e l'uomo, con sua moglie, si nascose dalla presenza del Signore Dio, in mezzo agli alberi del giardino. <sup>9</sup>Ma il Signore Dio chiamò l'uomo e gli disse: «Dove sei?». <sup>10</sup>Rispose: «Ho udito la tua voce nel giardino: ho avuto paura, perché sono nudo, e mi sono nascosto». <sup>11</sup>Riprese: «Chi ti ha fatto sapere che sei nudo? Hai forse mangiato dell'albero di cui ti avevo comandato di non mangiare?». <sup>12</sup>Rispose l'uomo: «La donna che tu mi hai posto accanto mi ha dato dell'albero e io ne ho mangiato». <sup>13</sup>Il Signore Dio disse alla donna: «Che hai fatto?». Rispose la donna: «Il serpente mi ha ingannata e io ho mangiato». <br> <sup>14</sup>Allora il Signore Dio disse al serpente: <br> <br>«Poiché hai fatto questo, <br>maledetto tu fra tutto il bestiame <br>e fra tutti gli animali selvatici! <br>Sul tuo ventre camminerai <br>e polvere mangerai <br>per tutti i giorni della tua vita. <br> <sup>15</sup>Io porrò inimicizia fra te e la donna, <br>fra la tua stirpe e la sua stirpe: <br>questa ti schiaccerà la testa <br>e tu le insidierai il calcagno». <br> <br> <sup>16</sup>Alla donna disse: <br> <br>«Moltiplicherò i tuoi dolori <br>e le tue gravidanze, <br>con dolore partorirai figli. <br>Verso tuo marito sarà il tuo istinto, <br>ed egli ti dominerà». </p><p></p> </p><p><sup>17</sup>All'uomo disse: «Poiché hai ascoltato la voce di tua moglie e hai mangiato dell'albero di cui ti avevo comandato: «Non devi mangiarne»,<br> <br>maledetto il suolo per causa tua!<br>Con dolore ne trarrai il cibo<br>per tutti i giorni della tua vita.<br> <sup>18</sup>Spine e cardi produrrà per te<br>e mangerai l'erba dei campi.<br> <sup>19</sup>Con il sudore del tuo volto mangerai il pane,<br>finché non ritornerai alla terra,<br>perché da essa sei stato tratto:<br>polvere tu sei e in polvere ritornerai!».<br> <br> <sup>20</sup>L'uomo chiamò sua moglie Eva, perché ella fu la madre di tutti i viventi.<br> <sup>21</sup>Il Signore Dio fece all'uomo e a sua moglie tuniche di pelli e li vestì.<br> <sup>22</sup>Poi il Signore Dio disse: «Ecco, l'uomo è diventato come uno di noi quanto alla conoscenza del bene e del male. Che ora egli non stenda la mano e non prenda anche dell'albero della vita, ne mangi e viva per sempre!». <sup>23</sup>Il Signore Dio lo scacciò dal giardino di Eden, perché lavorasse il suolo da cui era stato tratto. <sup>24</sup>Scacciò l'uomo e pose a oriente del giardino di Eden i cherubini e la fiamma della spada guizzante, per custodire la via all'albero della vita.<br></p>