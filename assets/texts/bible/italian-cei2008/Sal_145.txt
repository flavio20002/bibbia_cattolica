<div class="titoli">Inno alla potenza e alla provvidenza di Dio</div> <p><sup>1</sup>Lode. Di Davide.</p> <p> O Dio, mio re, voglio esaltarti<br> e benedire il tuo nome in eterno e per sempre.</p> <p> <sup>2</sup>Ti voglio benedire ogni giorno,<br> lodare il tuo nome in eterno e per sempre.</p> <p> <sup>3</sup>Grande è il Signore e degno di ogni lode;<br> senza fine è la sua grandezza.</p> <p> <sup>4</sup>Una generazione narra all'altra le tue opere,<br> annuncia le tue imprese.</p> <p><sup>5</sup>Il glorioso splendore della tua maestà<br>e le tue meraviglie voglio meditare.</p> <p> <sup>6</sup>Parlino della tua terribile potenza:<br> anch'io voglio raccontare la tua grandezza.</p> <p> <sup>7</sup>Diffondano il ricordo della tua bontà immensa,<br> acclamino la tua giustizia.</p> <p><sup>8</sup>Misericordioso e pietoso è il Signore,<br> lento all'ira e grande nell'amore.</p> <p> <sup>9</sup>Buono è il Signore verso tutti,<br> la sua tenerezza si espande su tutte le creature.</p> <p> <sup>10</sup>Ti lodino, Signore, tutte le tue opere<br> e ti benedicano i tuoi fedeli.</p> <p> <sup>11</sup>Dicano la gloria del tuo regno<br> e parlino della tua potenza,</p> <p> <sup>12</sup>per far conoscere agli uomini le tue imprese<br> e la splendida gloria del tuo regno.</p> <p> <sup>13</sup>Il tuo regno è un regno eterno,<br> il tuo dominio si estende per tutte le generazioni.</p> <p> Fedele è il Signore in tutte le sue parole<br> e buono in tutte le sue opere.</p> <p> <sup>14</sup>Il Signore sostiene quelli che vacillano<br> e rialza chiunque è caduto.</p> <p> <sup>15</sup>Gli occhi di tutti a te sono rivolti in attesa<br> e tu dai loro il cibo a tempo opportuno.</p> <p><sup>16</sup>Tu apri la tua mano<br> e sazi il desiderio di ogni vivente.</p> <p> <sup>17</sup>Giusto è il Signore in tutte le sue vie<br> e buono in tutte le sue opere.</p> <p><sup>18</sup>Il Signore è vicino a chiunque lo invoca,<br> a quanti lo invocano con sincerità.</p> <p> <sup>19</sup>Appaga il desiderio di quelli che lo temono,<br> ascolta il loro grido e li salva.</p> <p> <sup>20</sup>Il Signore custodisce tutti quelli che lo amano,<br> ma distrugge tutti i malvagi.</p> <p><sup>21</sup>Canti la mia bocca la lode del Signore<br> e benedica ogni vivente il suo santo nome,<br> in eterno e per sempre.</p> <p></p>