<div class="titoli">Castighi ed esilio</div> <p><sup>1</sup>Israele, non rallegrarti fino all'esultanza<br>come gli altri popoli,<br>perché hai praticato la prostituzione,<br>abbandonando il tuo Dio,<br>hai amato il compenso della tua prostituzione<br>su tutte le aie per il grano.<br> <sup>2</sup>L'aia e il tino non li nutriranno<br>e il vino nuovo verrà loro a mancare.<br> <sup>3</sup>Non potranno restare nella terra del Signore,<br>ma Èfraim ritornerà in Egitto<br>e in Assiria mangeranno cibi impuri.<br> <sup>4</sup>Non faranno più libagioni di vino al Signore,<br>non gli saranno graditi i loro sacrifici,<br>saranno per loro come pane di lutto:<br>quanti ne mangiano diventano impuri.<br>Il loro pane sarà tutto per loro,<br>ma non entrerà nella casa del Signore.<br> <sup>5</sup>Che cosa farete nei giorni delle solennità,<br>nei giorni della festa del Signore?<br> <sup>6</sup>Ecco, sono sfuggiti alla rovina,<br>l'Egitto li accoglierà,<br>Menfi sarà la loro tomba.<br>I loro tesori d'argento passeranno alle ortiche<br>e nelle loro tende cresceranno i cardi.<br> <sup>7</sup>Sono venuti i giorni del castigo,<br>sono giunti i giorni del rendiconto,<br>Israele lo sappia!<br>Il profeta diventa pazzo,<br>l'uomo ispirato vaneggia<br>a causa delle tue molte iniquità,<br>per la gravità del tuo affronto.<br> <sup>8</sup>Sentinella di Èfraim è il profeta con il suo Dio;<br>ma un laccio gli è teso su tutti i sentieri,<br>ostilità fin nella casa del suo Dio.<br> <sup>9</sup>Sono corrotti fino in fondo,<br>come ai giorni di Gàbaa;<br>ma egli si ricorderà della loro iniquità,<br>chiederà conto dei loro peccati.<br> <sup>10</sup>Trovai Israele come uva nel deserto,<br>ebbi riguardo per i vostri padri,<br>come per i primi fichi quando iniziano a maturare;<br>ma essi, appena arrivati a Baal-Peor,<br>si consacrarono a quell'infamia<br>e divennero una cosa abominevole,<br>come ciò che essi amavano.<br> <sup>11</sup>La gloria di Èfraim volerà via come un uccello,<br>non più nascite né gravidanze né concepimenti.<br> <sup>12</sup>Anche se allevano figli,<br>io li eliminerò dagli uomini;<br>guai a loro, se io li abbandono.<br> <sup>13</sup>Èfraim, lo vedo come una palma piantata<br>in luoghi verdeggianti.<br>Èfraim tuttavia condurrà i figli al macello.<br> <sup>14</sup>«Signore, da' loro. Che cosa darai?».<br>Un grembo infecondo e un seno arido!<br> <sup>15</sup>Tutta la loro perversità si è manifestata a Gàlgala,<br>è là che ho preso a odiarli.<br>Per la malvagità delle loro azioni<br>li scaccerò dalla mia casa,<br>non avrò più amore per loro;<br>tutti i loro capi sono ribelli.<br> <sup>16</sup>Èfraim è stato percosso,<br>la loro radice è inaridita,<br>non daranno più frutto.<br>Anche se generano,<br>farò perire i cari frutti del loro grembo».<br> <sup>17</sup>Il mio Dio li respingerà,<br>perché non gli hanno obbedito;<br>andranno raminghi fra le nazioni.<br></p>