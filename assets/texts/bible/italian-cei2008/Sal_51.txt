<div class="titoli">Salmo di pentimento</div> <p><sup>1</sup>Al maestro del coro. Salmo. Di Davide. <br> <sup>2</sup>Quando il profeta Natan andò da lui,<br> che era andato con Betsabea.<br><br> <sup>3</sup>Pietà di me, o Dio, nel tuo amore;<br> nella tua grande misericordia<br> cancella la mia iniquità.</p> <p><sup>4</sup>Lavami tutto dalla mia colpa,<br> dal mio peccato rendimi puro.</p><p><sup>5</sup>Sì, le mie iniquità io le riconosco,<br> il mio peccato mi sta sempre dinanzi.</p><p><sup>6</sup>Contro di te, contro te solo ho peccato,<br> quello che è male ai tuoi occhi, io l'ho fatto:<br> così sei giusto nella tua sentenza,<br> sei retto nel tuo giudizio.</p><p><sup>7</sup>Ecco, nella colpa io sono nato,<br> nel peccato mi ha concepito mia madre.</p><p><sup>8</sup>Ma tu gradisci la sincerità nel mio intimo,<br> nel segreto del cuore mi insegni la sapienza.</p><p><sup>9</sup>Aspergimi con rami d'issòpo e sarò puro;<br> lavami e sarò più bianco della neve.</p><p><sup>10</sup>Fammi sentire gioia e letizia:<br> esulteranno le ossa che hai spezzato.</p><p><sup>11</sup>Distogli lo sguardo dai miei peccati,<br> cancella tutte le mie colpe.</p><p><sup>12</sup>Crea in me, o Dio, un cuore puro,<br> rinnova in me uno spirito saldo.</p><p><sup>13</sup>Non scacciarmi dalla tua presenza<br> e non privarmi del tuo santo spirito.</p><p><sup>14</sup>Rendimi la gioia della tua salvezza,<br> sostienimi con uno spirito generoso.</p><p><sup>15</sup>Insegnerò ai ribelli le tue vie<br> e i peccatori a te ritorneranno.</p><p><sup>16</sup>Liberami dal sangue, o Dio, Dio mia salvezza:<br> la mia lingua esalterà la tua giustizia.</p><p><sup>17</sup>Signore, apri le mie labbra<br> e la mia bocca proclami la tua lode.</p><p><sup>18</sup>Tu non gradisci il sacrificio;<br> se offro olocausti, tu non li accetti.</p><p><sup>19</sup>Uno spirito contrito è sacrificio a Dio;<br> un cuore contrito e affranto tu, o Dio, non disprezzi.</p><p><sup>20</sup>Nella tua bontà fa' grazia a Sion,<br> ricostruisci le mura di Gerusalemme.</p><p><sup>21</sup>Allora gradirai i sacrifici legittimi,<br> l'olocausto e l'intera oblazione;<br> allora immoleranno vittime sopra il tuo altare.</p><p></p>