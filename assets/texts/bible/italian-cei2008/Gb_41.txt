<sup>1</sup>Ecco, davanti a lui ogni sicurezza viene meno, <br> al solo vederlo si resta abbattuti. <br> <sup>2</sup>Nessuno è tanto audace da poterlo sfidare: <br> chi mai può resistergli? <br> <sup>3</sup>Chi mai lo ha assalito e ne è uscito illeso? <br> Nessuno sotto ogni cielo. <br> <sup>4</sup>Non passerò sotto silenzio la forza delle sue membra, <br> né la sua potenza né la sua imponente struttura. <br> <sup>5</sup>Chi mai ha aperto il suo manto di pelle <br> e nella sua doppia corazza chi è penetrato? <br> <sup>6</sup>Chi mai ha aperto i battenti della sua bocca, <br> attorno ai suoi denti terrificanti? <br> <sup>7</sup>Il suo dorso è formato da file di squame, <br> saldate con tenace suggello: <br> <sup>8</sup>l'una è così unita con l'altra <br> che l'aria fra di esse non passa; <br> <sup>9</sup>ciascuna aderisce a quella vicina, <br> sono compatte e non possono staccarsi. <br> <sup>10</sup>Il suo starnuto irradia luce, <br> i suoi occhi sono come le palpebre dell'aurora. <br> <sup>11</sup>Dalla sua bocca erompono vampate, <br> sprizzano scintille di fuoco. <br> <sup>12</sup>Dalle sue narici esce fumo <br> come da caldaia infuocata e bollente. <br> <sup>13</sup>Il suo fiato incendia carboni <br> e dalla bocca gli escono fiamme. <br> <sup>14</sup>Nel suo collo risiede la forza <br> e innanzi a lui corre il terrore. <br> <sup>15</sup>Compatta è la massa della sua carne, <br> ben salda su di lui e non si muove. <br> <sup>16</sup>Il suo cuore è duro come pietra, <br> duro come la macina inferiore. <br> <sup>17</sup>Quando si alza si spaventano gli dèi <br> e per il terrore restano smarriti. <br> <sup>18</sup>La spada che lo affronta non penetra, <br> né lancia né freccia né dardo. <br> <sup>19</sup>Il ferro per lui è come paglia, <br> il bronzo come legno tarlato. <br> <sup>20</sup>Non lo mette in fuga la freccia, <br> per lui le pietre della fionda sono come stoppia. <br> <sup>21</sup>Come stoppia è la mazza per lui <br> e si fa beffe del sibilo del giavellotto. <br> <sup>22</sup>La sua pancia è fatta di cocci aguzzi <br> e striscia sul fango come trebbia. <br> <sup>23</sup>Fa ribollire come pentola il fondo marino, <br> fa gorgogliare il mare come un vaso caldo di unguenti. <br> <sup>24</sup>Dietro di sé produce una scia lucente <br> e l'abisso appare canuto. <br> <sup>25</sup>Nessuno sulla terra è pari a lui, <br> creato per non aver paura. <br> <sup>26</sup>Egli domina tutto ciò che superbo s'innalza, <br> è sovrano su tutte le bestie feroci». <br> <p></p>>