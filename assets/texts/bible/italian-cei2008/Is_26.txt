<div class="titoli">Canto di ringraziamento per la salvezza donata da Dio</div> <p><sup>1</sup>In quel giorno si canterà questo canto nella terra di Giuda:<br>«Abbiamo una città forte; <br>mura e bastioni egli ha posto a salvezza.<br> <sup>2</sup>Aprite le porte:<br>entri una nazione giusta, <br>che si mantiene fedele.<br> <sup>3</sup>La sua volontà è salda;<br>tu le assicurerai la pace,<br>pace perché in te confida.<br> <sup>4</sup>Confidate nel Signore sempre,<br>perché il Signore è una roccia eterna,<br> <sup>5</sup>perché egli ha abbattuto<br>coloro che abitavano in alto,<br>ha rovesciato la città eccelsa, <br>l'ha rovesciata fino a terra,<br>l'ha rasa al suolo.<br> <sup>6</sup>I piedi la calpestano:<br>sono i piedi degli oppressi,<br>i passi dei poveri».<br> </p> <div class="titoli">Preghiera del giusto</div> <p><sup>7</sup>Il sentiero del giusto è diritto,<br>il cammino del giusto tu rendi piano.<br> <sup>8</sup>Sì, sul sentiero dei tuoi giudizi,<br>Signore, noi speriamo in te;<br>al tuo nome e al tuo ricordo<br>si volge tutto il nostro desiderio.<br> <sup>9</sup>Di notte anela a te l'anima mia,<br>al mattino dentro di me il mio spirito ti cerca,<br>perché quando eserciti i tuoi giudizi sulla terra,<br>imparano la giustizia gli abitanti del mondo.<br> <sup>10</sup>Si usi pure clemenza al malvagio:<br>non imparerà la giustizia;<br>sulla terra egli distorce le cose diritte<br>e non guarda alla maestà del Signore.<br> <sup>11</sup>Signore, si era alzata la tua mano,<br>ma essi non la videro.<br>Vedranno, arrossendo, il tuo amore geloso per il popolo,<br>e il fuoco preparato per i tuoi nemici li divorerà.<br> <sup>12</sup>Signore, ci concederai la pace,<br>perché tutte le nostre imprese tu compi per noi.<br> <sup>13</sup>Signore, nostro Dio, altri padroni,<br>diversi da te, ci hanno dominato,<br>ma noi te soltanto, il tuo nome invocheremo.<br> <sup>14</sup>I morti non vivranno più,<br>le ombre non risorgeranno;<br>poiché tu li hai puniti e distrutti,<br>hai fatto svanire ogni loro ricordo.<br> <sup>15</sup>Hai fatto crescere la nazione, Signore,<br>hai fatto crescere la nazione, ti sei glorificato,<br>hai dilatato tutti i confini della terra.<br> <sup>16</sup>Signore, nella tribolazione ti hanno cercato;<br>a te hanno gridato nella prova, che è la tua correzione per loro.<br> <sup>17</sup>Come una donna incinta che sta per partorire<br>si contorce e grida nei dolori,<br>così siamo stati noi di fronte a te, Signore.<br> <sup>18</sup>Abbiamo concepito,<br>abbiamo sentito i dolori<br>quasi dovessimo partorire:<br>era solo vento;<br>non abbiamo portato salvezza alla terra <br>e non sono nati abitanti nel mondo.<br> <sup>19</sup>Ma di nuovo vivranno i tuoi morti.<br>I miei cadaveri risorgeranno!<br>Svegliatevi ed esultate<br>voi che giacete nella polvere.<br>Sì, la tua rugiada è rugiada luminosa,<br>la terra darà alla luce le ombre.<br> <sup>20</sup>Va', popolo mio, entra nelle tue stanze<br>e chiudi la porta dietro di te.<br>Nasconditi per un momento,<br>finché non sia passato lo sdegno.<br> <sup>21</sup>Perché ecco, il Signore esce dalla sua dimora<br>per punire le offese fatte a lui dagli abitanti della terra;<br>la terra ributterà fuori il sangue assorbito<br>e più non coprirà i suoi cadaveri.<br></p>