<div class="titoli">Inno di ringraziamento a Dio</div> <p><sup>1</sup>Al maestro del coro. Di Davide. Salmo.</p> <p><sup>2</sup>Ho sperato, ho sperato nel Signore,<br> ed egli su di me si è chinato,<br> ha dato ascolto al mio grido.</p> <p><sup>3</sup>Mi ha tratto da un pozzo di acque tumultuose,<br> dal fango della palude;<br> ha stabilito i miei piedi sulla roccia,<br> ha reso sicuri i miei passi.</p> <p><sup>4</sup>Mi ha messo sulla bocca un canto nuovo,<br> una lode al nostro Dio.<br> Molti vedranno e avranno timore<br> e confideranno nel Signore.</p> <p><sup>5</sup>Beato l'uomo che ha posto la sua fiducia nel Signore<br> e non si volge verso chi segue gli idoli<br> né verso chi segue la menzogna.</p> <p><sup>6</sup>Quante meraviglie hai fatto,<br> tu, Signore, mio Dio,<br> quanti progetti in nostro favore:<br> nessuno a te si può paragonare!<br> Se li voglio annunciare e proclamare,<br> sono troppi per essere contati.</p> <p><sup>7</sup>Sacrificio e offerta non gradisci,<br> gli orecchi mi hai aperto,<br> non hai chiesto olocausto né sacrificio per il peccato.</p> <p><sup>8</sup>Allora ho detto: «Ecco, io vengo.<br> Nel rotolo del libro su di me è scritto<br> <sup>9</sup>di fare la tua volontà:</p> <p> mio Dio, questo io desidero;<br> la tua legge è nel mio intimo».</p> <p><sup>10</sup>Ho annunciato la tua giustizia nella grande assemblea;<br> vedi: non tengo chiuse le labbra, Signore, tu lo sai.</p> <p><sup>11</sup>Non ho nascosto la tua giustizia dentro il mio cuore,<br> la tua verità e la tua salvezza ho proclamato.<br> Non ho celato il tuo amore<br> e la tua fedeltà alla grande assemblea.</p> <p><sup>12</sup>Non rifiutarmi, Signore, la tua misericordia;<br> il tuo amore e la tua fedeltà mi proteggano sempre,</p> <p><sup>13</sup>perché mi circondano mali senza numero,<br> le mie colpe mi opprimono e non riesco più a vedere:<br> sono più dei capelli del mio capo,<br> il mio cuore viene meno.</p> <p><sup>14</sup>Dégnati, Signore, di liberarmi;<br> Signore, vieni presto in mio aiuto.</p> <p><sup>15</sup>Siano svergognati e confusi<br> quanti cercano di togliermi la vita.<br> Retrocedano, coperti d'infamia,<br> quanti godono della mia rovina.</p> <p><sup>16</sup>Se ne tornino indietro pieni di vergogna<br> quelli che mi dicono: «Ti sta bene!».</p> <p><sup>17</sup>Esultino e gioiscano in te<br> quelli che ti cercano;<br> dicano sempre: «Il Signore è grande!»<br> quelli che amano la tua salvezza.</p> <p><sup>18</sup>Ma io sono povero e bisognoso:<br> di me ha cura il Signore.<br> Tu sei mio aiuto e mio liberatore:<br> mio Dio, non tardare.</p> <p></p>