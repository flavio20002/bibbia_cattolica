<div class="titoli">Invito a lodare Dio per le sue grandi opere</div> <p><sup>1</sup>Al maestro del coro. Canto. Salmo.<br><br> Acclamate Dio, voi tutti della terra,<br> <sup>2</sup>cantate la gloria del suo nome,<br> dategli gloria con la lode.</p> <p><sup>3</sup>Dite a Dio: «Terribili sono le tue opere!<br> Per la grandezza della tua potenza<br> ti lusingano i tuoi nemici.</p> <p><sup>4</sup>A te si prostri tutta la terra,<br> a te canti inni, canti al tuo nome».</p> <p><sup>5</sup>Venite e vedete le opere di Dio,<br> terribile nel suo agire sugli uomini.</p> <p><sup>6</sup>Egli cambiò il mare in terraferma;<br> passarono a piedi il fiume:<br> per questo in lui esultiamo di gioia.</p> <p><sup>7</sup>Con la sua forza domina in eterno,<br> il suo occhio scruta le genti;<br> contro di lui non si sollevino i ribelli.</p> <p><sup>8</sup>Popoli, benedite il nostro Dio,<br> fate risuonare la voce della sua lode;</p> <p><sup>9</sup>è lui che ci mantiene fra i viventi<br> e non ha lasciato vacillare i nostri piedi.</p> <p><sup>10</sup>O Dio, tu ci hai messi alla prova;<br> ci hai purificati come si purifica l'argento.</p> <p><sup>11</sup>Ci hai fatto cadere in un agguato,<br> hai stretto i nostri fianchi in una morsa.</p> <p><sup>12</sup>Hai fatto cavalcare uomini sopra le nostre teste;<br> siamo passati per il fuoco e per l'acqua,<br> poi ci hai fatto uscire verso l'abbondanza.</p> <p><sup>13</sup>Entrerò nella tua casa con olocausti,<br> a te scioglierò i miei voti,</p> <p><sup>14</sup>pronunciati dalle mie labbra,<br> promessi dalla mia bocca<br> nel momento dell'angoscia.</p> <p><sup>15</sup>Ti offrirò grassi animali in olocausto<br> con il fumo odoroso di arieti,<br> ti immolerò tori e capri.</p> <p><sup>16</sup>Venite, ascoltate, voi tutti che temete Dio,<br> e narrerò quanto per me ha fatto.</p> <p><sup>17</sup>A lui gridai con la mia bocca,<br> lo esaltai con la mia lingua.</p> <p><sup>18</sup>Se nel mio cuore avessi cercato il male,<br> il Signore non mi avrebbe ascoltato.</p> <p><sup>19</sup>Ma Dio ha ascoltato,<br> si è fatto attento alla voce della mia preghiera.</p> <p><sup>20</sup>Sia benedetto Dio,<br> che non ha respinto la mia preghiera,<br> non mi ha negato la sua misericordia.</p> <p></p>