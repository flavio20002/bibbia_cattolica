<div class="titoli">La preziosità del silenzio</div> <p><sup>1</sup>C'è un rimprovero che è fuori tempo,<br>c'è chi tace ed è prudente.<br> <sup>2</sup>Quanto è meglio rimproverare che covare l'ira!<br> <sup>3</sup>Chi si confessa colpevole evita l'umiliazione.<br> <sup>4</sup>Come un eunuco che vuol deflorare una ragazza,<br>così chi vuole fare giustizia con la violenza.<br> <sup>5</sup>C'è chi tace ed è ritenuto saggio,<br>e chi è riprovato per la troppa loquacità.<br> <sup>6</sup>C'è chi tace, perché non sa che cosa rispondere,<br>e c'è chi tace, perché conosce il momento opportuno.<br> <sup>7</sup>L'uomo saggio sta zitto fino al momento opportuno,<br>il millantatore e lo stolto non ne tengono conto.<br> <sup>8</sup>Chi esagera nel parlare si renderà riprovevole,<br>chi vuole imporsi a tutti i costi sarà detestato.<br>Com'è bello quando chi è biasimato mostra pentimento,<br>perché così tu sfuggirai a un peccato volontario.</p> <div class="titoli">Non fidarsi delle apparenze</div> <p><sup>9</sup>Nelle disgrazie qualcuno può trovare un vantaggio,<br>ma c'è un profitto che si può cambiare in perdita.<br> <sup>10</sup>C'è una generosità che non ti arreca vantaggi<br>e c'è una generosità che rende il doppio.<br> <sup>11</sup>C'è un'umiliazione che viene dalla gloria<br>e c'è chi dall'abbattimento alza la testa.<br> <sup>12</sup>C'è chi compra molte cose con poco<br>e chi le paga sette volte il loro valore.<br> <sup>13</sup>Il saggio si rende amabile con le sue parole,<br>ma le cortesie degli stolti sono sciupate.<br> </p> <div class="titoli">I doni dello stolto</div> <p><sup>14</sup>Il dono di uno stolto non ti giova,<br>e ugualmente quello dell'invidioso, perché è frutto di costrizione;<br>i suoi occhi, infatti, sono molti invece di uno.<br> <sup>15</sup>Egli dà poco, ma rinfaccia molto;<br>apre la sua bocca come un banditore.<br>Oggi fa un prestito e domani lo richiede;<br>quanto è odioso un uomo del genere!<br> <sup>16</sup>Lo stolto dice: «Non ho un amico,<br>non c'è gratitudine al bene che faccio».<br>Quelli che mangiano il suo pane sono lingue cattive.<br> <sup>17</sup>Quanti si burleranno di lui, e quante volte!<br>Poiché non accoglie l'avere con spirito retto,<br>e il non avere gli è ugualmente indifferente.</p> <div class="titoli">Guardarsi dal parlare intempestivo e dalla menzogna</div> <p><sup>18</sup>Meglio inciampare sul pavimento che con la lingua;<br>è così che la caduta dei cattivi giunge rapida.<br> <sup>19</sup>Un discorso inopportuno è come un racconto inopportuno:<br>è sempre sulla bocca dei maleducati.<br> <sup>20</sup>Non si accetta un proverbio dalla bocca dello stolto,<br>perché non lo dice mai a proposito.</p> <p><sup>21</sup>C'è chi è trattenuto dal peccare a causa della miseria<br>e quando riposa non avrà rimorsi.<br> <sup>22</sup>C'è chi si rovina per rispetto umano<br>e di fronte a uno stolto si dà perduto.<br> <sup>23</sup>C'è chi per rispetto umano fa promesse a un amico,<br>e in tal modo gratuitamente se lo rende nemico.</p> <p><sup>24</sup>Brutta macchia nell'uomo la menzogna,<br>è sempre sulla bocca dei maldicenti.<br> <sup>25</sup>Meglio un ladro che un mentitore abituale,<br>tutti e due avranno in sorte la rovina.<br> <sup>26</sup>L'abitudine del bugiardo è un disonore,<br>la vergogna che si merita è sempre con lui.</p> <div class="titoli">Massime varie sulla sapienza</div> <p><sup>27</sup>Chi è saggio nel parlare si apre una strada<br>e l'uomo prudente piace ai grandi.<br> <sup>28</sup>Chi lavora la terra accresce il suo raccolto,<br>chi piace ai grandi si fa perdonare i suoi torti.<br> <sup>29</sup>Regali e doni accecano gli occhi dei saggi,<br>come bavaglio sulla bocca soffocano i rimproveri.<br> <sup>30</sup>Sapienza nascosta e tesoro invisibile:<br>a che servono l'una e l'altro?<br> <sup>31</sup>Meglio l'uomo che nasconde la sua stoltezza<br>di quello che nasconde la sua sapienza.<br> <sup>32</sup>È meglio perseverare nella ricerca del Signore<br>che essere un libero auriga della propria vita.<br></p>