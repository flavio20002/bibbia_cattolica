<div class="titoli">Stile di vita coniugale ed ecclesiale</div> <p> <sup>1</sup>Allo stesso modo voi, mogli, state sottomesse ai vostri mariti, perché, anche se alcuni non credono alla Parola, vengano riguadagnati dal comportamento delle mogli senza bisogno di discorsi, <sup>2</sup>avendo davanti agli occhi la vostra condotta casta e rispettosa. <sup>3</sup>Il vostro ornamento non sia quello esteriore - capelli intrecciati, collane d'oro, sfoggio di vestiti - <sup>4</sup>ma piuttosto, nel profondo del vostro cuore, un'anima incorruttibile, piena di mitezza e di pace: ecco ciò che è prezioso davanti a Dio. <sup>5</sup>Così un tempo si ornavano le sante donne che speravano in Dio; esse stavano sottomesse ai loro mariti, <sup>6</sup>come Sara che obbediva ad Abramo, chiamandolo signore. Di lei siete diventate figlie, se operate il bene e non vi lasciate sgomentare da alcuna minaccia.<br> <sup>7</sup>Così pure voi, mariti, trattate con riguardo le vostre mogli, perché il loro corpo è più debole, e rendete loro onore perché partecipano con voi della grazia della vita: così le vostre preghiere non troveranno ostacolo.<br> <sup>8</sup>E infine siate tutti concordi, partecipi delle gioie e dei dolori degli altri, animati da affetto fraterno, misericordiosi, umili. <sup>9</sup>Non rendete male per male né ingiuria per ingiuria, ma rispondete augurando il bene. A questo infatti siete stati chiamati da Dio per avere in eredità la sua benedizione.</p> <p class="rientrato"> <sup>10</sup>Chi infatti vuole amare la vita<br>e vedere giorni felici<br>trattenga la lingua dal male<br>e le labbra da parole d'inganno,<br> <sup>11</sup>eviti il male e faccia il bene,<br>cerchi la pace e la segua,<br> <sup>12</sup>perché gli occhi del Signore sono sopra i giusti<br>e le sue orecchie sono attente alle loro preghiere;<br>ma il volto del Signore è contro coloro che fanno il male.</p> <div class="titoli">La speranza che è in noi</div> <p> <sup>13</sup>E chi potrà farvi del male, se sarete ferventi nel bene? <sup>14</sup>Se poi doveste soffrire per la giustizia, beati voi! Non sgomentatevi per paura di loro e non turbatevi, <sup>15</sup>ma adorate il Signore, Cristo, nei vostri cuori, pronti sempre a rispondere a chiunque vi domandi ragione della speranza che è in voi. <sup>16</sup>Tuttavia questo sia fatto con dolcezza e rispetto, con una retta coscienza, perché, nel momento stesso in cui si parla male di voi, rimangano svergognati quelli che malignano sulla vostra buona condotta in Cristo. <sup>17</sup>Se questa infatti è la volontà di Dio, è meglio soffrire operando il bene che facendo il male, <sup>18</sup>perché anche Cristo è morto una volta per sempre per i peccati, giusto per gli ingiusti, per ricondurvi a Dio; messo a morte nel corpo, ma reso vivo nello spirito. <sup>19</sup>E nello spirito andò a portare l'annuncio anche alle anime prigioniere, <sup>20</sup>che un tempo avevano rifiutato di credere, quando Dio, nella sua magnanimità, pazientava nei giorni di Noè, mentre si fabbricava l'arca, nella quale poche persone, otto in tutto, furono salvate per mezzo dell'acqua. <sup>21</sup>Quest'acqua, come immagine del battesimo, ora salva anche voi; non porta via la sporcizia del corpo, ma è invocazione di salvezza rivolta a Dio da parte di una buona coscienza, in virtù della risurrezione di Gesù Cristo. <sup>22</sup>Egli è alla destra di Dio, dopo essere salito al cielo e aver ottenuto la sovranità sugli angeli, i Principati e le Potenze.<br></p>>