<div class="titoli">INTRODUZIONE</div> <p><sup>1</sup>Queste cose avvennero dopo che Alessandro il Macèdone, figlio di Filippo, uscito dalla regione dei Chittìm sconfisse Dario, re dei Persiani e dei Medi, e regnò al suo posto cominciando dalla Grecia. <sup>2</sup>Egli intraprese molte guerre, si impadronì di fortezze e uccise i re della terra; <sup>3</sup>arrivò sino ai confini della terra e raccolse le spoglie di molti popoli. La terra ammutolì davanti a lui; ma egli si esaltò e il suo cuore montò in superbia. <sup>4</sup>Radunò forze ingenti e conquistò regioni, popoli e prìncipi, che divennero suoi tributari. <sup>5</sup>Dopo questo cadde ammalato e comprese che stava per morire. <sup>6</sup>Allora chiamò i suoi ufficiali più illustri, che erano stati educati con lui fin dalla giovinezza, e divise tra loro il suo regno mentre era ancora vivo. <sup>7</sup>Alessandro dunque aveva regnato dodici anni quando morì. <sup>8</sup>I suoi ufficiali assunsero il potere, ognuno nella sua regione; <sup>9</sup>dopo la sua morte cinsero tutti il diadema e, dopo di loro, i loro figli per molti anni, moltiplicando i mali sulla terra. <sup>10</sup>Uscì da loro una radice perversa, Antioco Epìfane, figlio del re Antioco, che era stato ostaggio a Roma, e cominciò a regnare nell'anno centotrentasette del regno dei Greci.<br> </p> <div class="titoli">ANTIOCO EPIFANE E L'ELLENIZZAZIONE DELLA GIUDEA</div> <div class="titoli">Il saccheggio del tempio</div> <p><sup>11</sup>In quei giorni uscirono da Israele uomini scellerati, che persuasero molti dicendo: «Andiamo e facciamo alleanza con le nazioni che ci stanno attorno, perché, da quando ci siamo separati da loro, ci sono capitati molti mali». <sup>12</sup>Parve buono ai loro occhi questo ragionamento. <sup>13</sup>Quindi alcuni del popolo presero l'iniziativa e andarono dal re, che diede loro facoltà d'introdurre le istituzioni delle nazioni. <sup>14</sup>Costruirono un ginnasio a Gerusalemme secondo le usanze delle nazioni, <sup>15</sup>cancellarono i segni della circoncisione e si allontanarono dalla santa alleanza. Si unirono alle nazioni e si vendettero per fare il male.<br> <sup>16</sup>Quando il regno fu consolidato, Antioco volle conquistare l'Egitto per regnare sui due regni: <sup>17</sup>entrò in Egitto con un esercito imponente, con carri ed elefanti, con la cavalleria e una grande flotta, <sup>18</sup>e venne a battaglia con Tolomeo, re d'Egitto. Tolomeo fu travolto davanti a lui e dovette fuggire, e molti caddero colpiti a morte. <sup>19</sup>Così espugnò le città fortificate dell'Egitto e fece bottino della terra d'Egitto.<br> <sup>20</sup>Antioco ritornò dopo aver sconfitto l'Egitto nell'anno centoquarantatré, mosse contro Israele e salì a Gerusalemme con un grande esercito. <sup>21</sup>Entrò con arroganza nel santuario e ne asportò l'altare d'oro e il candelabro dei lumi con tutti i suoi arredi, <sup>22</sup>la tavola dell'offerta e i vasi per le libagioni, le coppe e gli incensieri d'oro, il velo, le corone e i fregi d'oro della facciata del tempio e lo spogliò tutto; <sup>23</sup>s'impadronì dell'argento e dell'oro e d'ogni oggetto pregiato e asportò i tesori nascosti che riuscì a trovare. <sup>24</sup>Poi, raccolta ogni cosa, fece ritorno nella sua terra, dopo aver fatto una strage e aver parlato con grande arroganza.<br> <sup>25</sup>Allora vi fu lutto grande per gli Israeliti<br>in ogni loro regione.<br> <sup>26</sup>Gemettero i capi e gli anziani,<br>le vergini e i giovani persero vigore<br>e la bellezza delle donne svanì.<br> <sup>27</sup>Ogni sposo levò il suo lamento<br>e la sposa nel talamo fu in lutto.<br> <sup>28</sup>Tremò la terra per i suoi abitanti<br>e tutta la casa di Giacobbe si vestì di vergogna.<br> <sup>29</sup>Due anni dopo, il re mandò alle città di Giuda un sovrintendente ai tributi. Egli venne a Gerusalemme con un grande esercito <sup>30</sup>e rivolse loro con perfidia parole di pace ed essi gli prestarono fede. Ma all'improvviso piombò sulla città, le inflisse colpi crudeli e mise a morte molta gente in Israele. <sup>31</sup>Mise a sacco la città, la diede alle fiamme e distrusse le sue abitazioni e le mura di cinta. <sup>32</sup>Trassero in schiavitù le donne e i bambini e s'impossessarono del bestiame. <sup>33</sup>Poi costruirono attorno alla Città di Davide un muro grande e massiccio, con torri solidissime, e divenne per loro una cittadella. <sup>34</sup>Vi stabilirono una razza perversa, uomini scellerati, che vi si fortificarono, <sup>35</sup>vi collocarono armi e vettovaglie e, radunato il bottino di Gerusalemme, ve lo depositarono e divennero un grande tranello. <sup>36</sup>Fu un'insidia per il santuario e un avversario maligno per Israele in ogni momento.<br> <sup>37</sup>Versarono sangue innocente intorno al santuario<br>e profanarono il luogo santo.<br> <sup>38</sup>Fuggirono gli abitanti di Gerusalemme a causa loro<br>e la città divenne abitazione di stranieri;<br>divenne straniera alla sua gente<br>e i suoi figli l'abbandonarono.<br> <sup>39</sup>Il suo santuario fu desolato come il deserto,<br>le sue feste si mutarono in lutto,<br>i suoi sabati in vergogna,<br>il suo onore in disprezzo.<br> <sup>40</sup>Pari alla sua gloria fu il suo disonore<br>e il suo splendore si cambiò in lutto.<br> </p> <div class="titoli">La persecuzione di Antioco IV Epìfane</div> <p><sup>41</sup>Poi il re prescrisse in tutto il suo regno che tutti formassero un solo popolo <sup>42</sup>e ciascuno abbandonasse le proprie usanze. Tutti i popoli si adeguarono agli ordini del re. <sup>43</sup>Anche molti Israeliti accettarono il suo culto, sacrificarono agli idoli e profanarono il sabato. <sup>44</sup>Il re spedì ancora decreti per mezzo di messaggeri a Gerusalemme e alle città di Giuda, ordinando di seguire usanze straniere al loro paese, <sup>45</sup>di far cessare nel tempio olocausti, sacrifici e libagioni, di profanare sabati e feste <sup>46</sup>e di contaminare il santuario e quanto è sacro, <sup>47</sup>di costruire altari, recinti sacri ed edicole e sacrificare carni suine e animali immondi, <sup>48</sup>di lasciare che i propri figli, non circoncisi, si contaminassero con ogni impurità e profanazione, <sup>49</sup>così da dimenticare la legge e mutare ogni istituzione, <sup>50</sup>pena la morte a chiunque non avesse agito secondo gli ordini del re. <sup>51</sup>In questi termini scrisse a tutto il regno, stabilì ispettori su tutto il popolo e intimò alle città di Giuda di sacrificare città per città. <sup>52</sup>Molti del popolo si unirono a loro, quanti avevano abbandonato la legge, commisero il male nel paese <sup>53</sup>e costrinsero Israele a nascondersi in ogni possibile rifugio.<br> <sup>54</sup>Nell'anno centoquarantacinque, il quindici di Chisleu, il re innalzò sull'altare un abominio di devastazione. Anche nelle vicine città di Giuda eressero altari <sup>55</sup>e bruciarono incenso sulle porte delle case e nelle piazze. <sup>56</sup>Stracciavano i libri della legge che riuscivano a trovare e li gettavano nel fuoco. <sup>57</sup>Se presso qualcuno veniva trovato il libro dell'alleanza e se qualcuno obbediva alla legge, la sentenza del re lo condannava a morte. <sup>58</sup>Trattavano con prepotenza quegli Israeliti che ogni mese venivano scoperti nella città, <sup>59</sup>e specialmente al venticinque del mese, quando sacrificavano sull'ara che era sopra l'altare dei sacrifici. <sup>60</sup>Mettevano a morte, secondo gli ordini, le donne che avevano fatto circoncidere i loro figli, <sup>61</sup>con i bambini appesi al collo e con i familiari e quelli che li avevano circoncisi. <sup>62</sup>Tuttavia molti in Israele si fecero forza e animo a vicenda per non mangiare cibi impuri <sup>63</sup>e preferirono morire pur di non contaminarsi con quei cibi e non disonorare la santa alleanza, e per questo appunto morirono. <sup>64</sup>Grandissima fu l'ira sopra Israele.<br></p>