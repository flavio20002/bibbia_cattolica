<div class="titoli">L'empio e il giusto</div> <p><sup>1</sup>Il malvagio fugge anche se nessuno lo insegue,<br>mentre il giusto è sicuro come un giovane leone.<br> <sup>2</sup>Quando un paese è in subbuglio sono molti i suoi capi,<br>ma con un uomo intelligente e saggio l'ordine si mantiene.<br> <sup>3</sup>Un povero che opprime i miseri<br>è come pioggia torrenziale che non porta pane.<br> <sup>4</sup>Quelli che trasgrediscono la legge lodano il malvagio,<br>quelli che la osservano gli si mettono contro.<br> <sup>5</sup>I malvagi non comprendono la giustizia,<br>ma quelli che cercano il Signore comprendono tutto.<br> <sup>6</sup>Meglio un povero dalla condotta integra<br>che uno dai costumi perversi, anche se ricco.<br> </p> <div class="titoli">Massime varie</div> <p><sup>7</sup>Osserva la legge il figlio intelligente,<br>chi frequenta gli ingordi disonora suo padre.<br> <sup>8</sup>Chi accresce il patrimonio con l'usura e l'interesse,<br>lo accumula per chi ha pietà dei miseri.<br> <sup>9</sup>Chi allontana l'orecchio per non ascoltare la legge,<br>persino la sua preghiera è spregevole.<br> <sup>10</sup>Chi fa deviare i giusti per la via del male,<br>nel suo tranello lui stesso cadrà,<br>mentre gli integri erediteranno il bene.<br> <sup>11</sup>Il ricco si crede saggio,<br>ma il povero intelligente lo valuta per quello che è.<br> <sup>12</sup>Grande è l'onore quando esultano i giusti,<br>ma se prevalgono gli empi ognuno si dilegua.<br> <sup>13</sup>Chi nasconde le proprie colpe non avrà successo,<br>chi le confessa e le abbandona troverà misericordia.<br> <sup>14</sup>Beato l'uomo che sempre teme,<br>ma chi indurisce il cuore cadrà nel male.<br> <sup>15</sup>Leone ruggente e orso affamato,<br>tale è un cattivo governatore su un popolo povero.<br> <sup>16</sup>Un principe privo di senno moltiplica le angherie,<br>ma chi odia il lucro prolungherà i suoi giorni.<br> <sup>17</sup>Un uomo che è perseguito per omicidio<br>fuggirà fino alla tomba: non lo si trattenga!<br> <sup>18</sup>Chi procede con rettitudine sarà salvato,<br>chi va per vie tortuose cadrà all'improvviso.<br> <sup>19</sup>Chi coltiva la sua terra si sazia di pane,<br>chi insegue chimere si sazia di miseria.<br> <sup>20</sup>L'uomo leale sarà colmo di benedizioni,<br>chi ha fretta di arricchirsi non sarà esente da colpa.<br> <sup>21</sup>Non è bene essere parziali,<br>ma per un tozzo di pane si può prevaricare.<br> <sup>22</sup>L'avaro è impaziente di arricchire,<br>ma non pensa che gli piomberà addosso la miseria.<br> <sup>23</sup>Chi corregge un altro troverà alla fine più favore<br>di chi ha una lingua adulatrice.<br> <sup>24</sup>Chi deruba il padre o la madre e dice: «Non è peccato»,<br>è simile a un assassino.<br> <sup>25</sup>L'avido suscita litigi,<br>ma chi confida nel Signore sarà arricchito.<br> <sup>26</sup>Chi confida nel suo senno è uno stolto,<br>chi cammina nella saggezza sarà salvato.<br> <sup>27</sup>Per chi dona al povero non c'è indigenza,<br>ma chi chiude gli occhi avrà grandi maledizioni.<br> <sup>28</sup>Se prevalgono i malvagi, tutti si nascondono;<br>se essi periscono, dominano i giusti.<br></p>