<div class="titoli">LA SAPIENZA DI DIO NELLA STORIA D'ISRAELE</div> <div class="titoli">L'elogio degli antenati</div> <p><sup>1</sup>Facciamo ora l'elogio di uomini illustri,<br>dei padri nostri nelle loro generazioni.<br> <sup>2</sup>Il Signore li ha resi molto gloriosi:<br>la sua grandezza è da sempre.<br> <sup>3</sup>Signori nei loro regni,<br>uomini rinomati per la loro potenza,<br>consiglieri per la loro intelligenza<br>e annunciatori nelle profezie.<br> <sup>4</sup>Capi del popolo con le loro decisioni<br>e con l'intelligenza della sapienza popolare;<br>saggi discorsi erano nel loro insegnamento.<br> <sup>5</sup>Inventori di melodie musicali<br>e compositori di canti poetici.<br> <sup>6</sup>Uomini ricchi, dotati di forza,<br>che vivevano in pace nelle loro dimore.<br> <sup>7</sup>Tutti costoro furono onorati dai loro contemporanei,<br>furono un vanto ai loro tempi.<br> <sup>8</sup>Di loro, alcuni lasciarono un nome,<br>perché se ne celebrasse la lode.<br> <sup>9</sup>Di altri non sussiste memoria,<br>svanirono come se non fossero esistiti,<br>furono come se non fossero mai stati,<br>e così pure i loro figli dopo di loro.<br> <sup>10</sup>Questi invece furono uomini di fede,<br>e le loro opere giuste non sono dimenticate.<br> <sup>11</sup>Nella loro discendenza dimora<br>una preziosa eredità: i loro posteri.<br> <sup>12</sup>La loro discendenza resta fedele alle alleanze<br>e grazie a loro anche i loro figli.<br> <sup>13</sup>Per sempre rimarrà la loro discendenza<br>e la loro gloria non sarà offuscata.<br> <sup>14</sup>I loro corpi furono sepolti in pace,<br>ma il loro nome vive per sempre.<br> <sup>15</sup>I popoli parlano della loro sapienza,<br>l'assemblea ne proclama la lode.</p> <div class="titoli">Enoc e Noè</div> <p><sup>16</sup>Enoc piacque al Signore e fu rapito,<br>esempio di conversione per tutte le generazioni.</p> <p><sup>17</sup>Noè fu trovato perfetto e giusto,<br>al tempo dell'ira fu segno di riconciliazione;<br>per mezzo suo un resto sopravvisse sulla terra,<br>quando ci fu il diluvio.<br> <sup>18</sup>Alleanze eterne furono stabilite con lui,<br>perché con il diluvio non fosse distrutto ogni vivente.</p> <div class="titoli">Abramo</div> <p><sup>19</sup>Abramo fu grande padre di una moltitudine di nazioni,<br>nessuno fu trovato simile a lui nella gloria.<br> <sup>20</sup>Egli custodì la legge dell'Altissimo,<br>con lui entrò in alleanza.<br>Stabilì l'alleanza nella propria carne<br>e nella prova fu trovato degno di fede.<br> <sup>21</sup>Per questo Dio gli promise con giuramento<br>di benedire le nazioni nella sua discendenza,<br>di moltiplicarlo come la polvere della terra,<br>di innalzare la sua discendenza come gli astri<br>e di dar loro un'eredità<br>da mare a mare<br>e dal fiume fino all'estremità della terra.<br> </p> <div class="titoli">Isacco e Giacobbe</div> <p><sup>22</sup>Anche a Isacco fu fatta la stessa promessa<br>grazie ad Abramo, suo padre.<br> <sup>23a</sup>La benedizione di tutti gli uomini e la sua alleanza <br> Dio fece posare sul capo di Giacobbe; <br> lo confermò nelle sue benedizioni,<br> gli diede il paese in eredità:<br> lo divise in varie parti, <br> assegnandole alle dodici tribù. </p> <div class="titoli">Mosè</div> <p><sup>23b</sup>Da lui fece sorgere un uomo mite,<br> che incontrò favore agli occhi di tutti,</p>