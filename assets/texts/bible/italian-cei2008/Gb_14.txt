<div class="titoli">Il triste destino della condizione umana</div> <p><sup>1</sup>L'uomo, nato da donna,<br> ha vita breve e piena d'inquietudine;<br> <sup>2</sup>come un fiore spunta e avvizzisce,<br> fugge come l'ombra e mai si ferma.<br> <sup>3</sup>Tu, sopra di lui tieni aperti i tuoi occhi,<br> e lo chiami a giudizio dinanzi a te?<br> <sup>4</sup>Chi può trarre il puro dall'immondo? Nessuno.<br> <sup>5</sup>Se i suoi giorni sono contati,<br> il numero dei suoi mesi dipende da te,<br> hai fissato un termine che non può oltrepassare.<br> <sup>6</sup>Distogli lo sguardo da lui perché trovi pace<br> e compia, come un salariato, la sua giornata!<br> <sup>7</sup>È vero, per l'albero c'è speranza:<br> se viene tagliato, ancora si rinnova,<br> e i suoi germogli non cessano di crescere;<br> <sup>8</sup>se sotto terra invecchia la sua radice<br> e al suolo muore il suo tronco,<br> <sup>9</sup>al sentire l'acqua rifiorisce<br> e mette rami come giovane pianta.<br> <sup>10</sup>Invece l'uomo, se muore, giace inerte;<br> quando il mortale spira, dov'è mai?<br> <sup>11</sup>Potranno sparire le acque dal mare<br> e i fiumi prosciugarsi e disseccarsi,<br> <sup>12</sup>ma l'uomo che giace non si alzerà più,<br> finché durano i cieli non si sveglierà<br> né più si desterà dal suo sonno.<br> <sup>13</sup>Oh, se tu volessi nascondermi nel regno dei morti,<br> occultarmi, finché sia passata la tua ira,<br> fissarmi un termine e poi ricordarti di me!<br> <sup>14</sup>L'uomo che muore può forse rivivere?<br> Aspetterei tutti i giorni del mio duro servizio,<br> finché arrivi per me l'ora del cambio!<br> <sup>15</sup>Mi chiameresti e io risponderei,<br> l'opera delle tue mani tu brameresti.<br> <sup>16</sup>Mentre ora tu conti i miei passi,<br> non spieresti più il mio peccato:<br> <sup>17</sup>in un sacchetto, chiuso, sarebbe il mio delitto<br> e tu ricopriresti la mia colpa.<br> <sup>18</sup>E invece, come un monte che cade si sfalda<br> e come una rupe si stacca dal suo posto,<br> <sup>19</sup>e le acque consumano le pietre,<br> le alluvioni portano via il terreno:<br> così tu annienti la speranza dell'uomo.<br> <sup>20</sup>Tu lo abbatti per sempre ed egli se ne va,<br> tu sfiguri il suo volto e lo scacci.<br> <sup>21</sup>Siano pure onorati i suoi figli, non lo sa;<br> siano disprezzati, lo ignora!<br> <sup>22</sup>Solo la sua carne su di lui è dolorante,<br> e la sua anima su di lui fa lamento».<br></p>