<div class="titoli">Inizio del viaggio verso Roma</div> <p><sup>1</sup>Quando fu deciso che ci imbarcassimo per l'Italia, consegnarono Paolo, insieme ad alcuni altri prigionieri, a un centurione di nome Giulio, della coorte Augusta. <sup>2</sup>Salimmo su una nave della città di Adramitto, che stava per partire verso i porti della provincia d'Asia, e salpammo, avendo con noi Aristarco, un Macèdone di Tessalònica. <sup>3</sup>Il giorno dopo facemmo scalo a Sidone, e Giulio, trattando Paolo con benevolenza, gli permise di recarsi dagli amici e di riceverne le cure. <sup>4</sup>Salpati di là, navigammo al riparo di Cipro a motivo dei venti contrari <sup>5</sup>e, attraversato il mare della Cilìcia e della Panfìlia, giungemmo a Mira di Licia. <sup>6</sup>Qui il centurione trovò una nave di Alessandria diretta in Italia e ci fece salire a bordo. <sup>7</sup>Navigammo lentamente parecchi giorni, giungendo a fatica all'altezza di Cnido. Poi, siccome il vento non ci permetteva di approdare, prendemmo a navigare al riparo di Creta, dalle parti di Salmone; <sup>8</sup>la costeggiammo a fatica e giungemmo in una località chiamata Buoni Porti, vicino alla quale si trova la città di Lasèa.<br> <sup>9</sup>Era trascorso molto tempo e la navigazione era ormai pericolosa, perché era già passata anche la festa dell'Espiazione; Paolo perciò raccomandava <sup>10</sup>loro: «Uomini, vedo che la navigazione sta per diventare pericolosa e molto dannosa, non solo per il carico e per la nave, ma anche per le nostre vite». <sup>11</sup>Il centurione dava però ascolto al pilota e al capitano della nave più che alle parole di Paolo. <sup>12</sup>Dato che quel porto non era adatto a trascorrervi l'inverno, i più presero la decisione di salpare di là, per giungere se possibile a svernare a Fenice, un porto di Creta esposto a libeccio e a maestrale.<br> </p> <div class="titoli">Tempesta e naufragio</div> <p><sup>13</sup>Appena cominciò a soffiare un leggero scirocco, ritenendo di poter realizzare il progetto, levarono le ancore e si misero a costeggiare Creta da vicino. <sup>14</sup>Ma non molto tempo dopo si scatenò dall'isola un vento di uragano, detto Euroaquilone. <sup>15</sup>La nave fu travolta e non riusciva a resistere al vento: abbandonati in sua balìa, andavamo alla deriva. <sup>16</sup>Mentre passavamo sotto un isolotto chiamato Cauda, a fatica mantenemmo il controllo della scialuppa. <sup>17</sup>La tirarono a bordo e adoperarono gli attrezzi per tenere insieme con funi lo scafo della nave. Quindi, nel timore di finire incagliati nella Sirte, calarono la zavorra e andavano così alla deriva. <sup>18</sup>Eravamo sbattuti violentemente dalla tempesta e il giorno seguente cominciarono a gettare a mare il carico; <sup>19</sup>il terzo giorno con le proprie mani buttarono via l'attrezzatura della nave. <sup>20</sup>Da vari giorni non comparivano più né sole né stelle e continuava una tempesta violenta; ogni speranza di salvarci era ormai perduta.<br> <sup>21</sup>Da molto tempo non si mangiava; Paolo allora, alzatosi in mezzo a loro, disse: «Uomini, avreste dovuto dar retta a me e non salpare da Creta; avremmo evitato questo pericolo e questo danno. <sup>22</sup>Ma ora vi invito a farvi coraggio, perché non ci sarà alcuna perdita di vite umane in mezzo a voi, ma solo della nave. <sup>23</sup>Mi si è presentato infatti questa notte un angelo di quel Dio al quale io appartengo e che servo, <sup>24</sup>e mi ha detto: «Non temere, Paolo; tu devi comparire davanti a Cesare, ed ecco, Dio ha voluto conservarti tutti i tuoi compagni di navigazione». <sup>25</sup>Perciò, uomini, non perdetevi di coraggio; ho fiducia in Dio che avverrà come mi è stato detto. <sup>26</sup>Dovremo però andare a finire su qualche isola».<br> <sup>27</sup>Come giunse la quattordicesima notte da quando andavamo alla deriva nell'Adriatico, verso mezzanotte i marinai ebbero l'impressione che una qualche terra si avvicinava. <sup>28</sup>Calato lo scandaglio, misurarono venti braccia; dopo un breve intervallo, scandagliando di nuovo, misurarono quindici braccia. <sup>29</sup>Nel timore di finire contro gli scogli, gettarono da poppa quattro ancore, aspettando con ansia che spuntasse il giorno. <sup>30</sup>Ma, poiché i marinai cercavano di fuggire dalla nave e stavano calando la scialuppa in mare, col pretesto di gettare le ancore da prua, <sup>31</sup>Paolo disse al centurione e ai soldati: «Se costoro non rimangono sulla nave, voi non potrete mettervi in salvo». <sup>32</sup>Allora i soldati tagliarono le gómene della scialuppa e la lasciarono cadere in mare.<br> <sup>33</sup>Fino allo spuntare del giorno Paolo esortava tutti a prendere cibo dicendo: «Oggi è il quattordicesimo giorno che passate digiuni nell'attesa, senza mangiare nulla. <sup>34</sup>Vi invito perciò a prendere cibo: è necessario per la vostra salvezza. Neanche un capello del vostro capo andrà perduto». <sup>35</sup>Detto questo, prese un pane, rese grazie a Dio davanti a tutti, lo spezzò e cominciò a mangiare. <sup>36</sup>Tutti si fecero coraggio e anch'essi presero cibo. <sup>37</sup>Sulla nave eravamo complessivamente duecentosettantasei persone. <sup>38</sup>Quando si furono rifocillati, alleggerirono la nave gettando il frumento in mare.<br> <sup>39</sup>Quando si fece giorno, non riuscivano a riconoscere la terra; notarono però un'insenatura con una spiaggia e decisero, se possibile, di spingervi la nave.<br> <sup>40</sup>Levarono le ancore e le lasciarono andare in mare. Al tempo stesso allentarono le corde dei timoni, spiegarono la vela maestra e, spinti dal vento, si mossero verso la spiaggia. <sup>41</sup>Ma incapparono in una secca e la nave si incagliò: mentre la prua, arenata, rimaneva immobile, la poppa si sfasciava sotto la violenza delle onde. <sup>42</sup>I soldati presero la decisione di uccidere i prigionieri, per evitare che qualcuno fuggisse a nuoto; <sup>43</sup>ma il centurione, volendo salvare Paolo, impedì loro di attuare questo proposito. Diede ordine che si gettassero per primi quelli che sapevano nuotare e raggiungessero terra; <sup>44</sup>poi gli altri, chi su tavole, chi su altri rottami della nave. E così tutti poterono mettersi in salvo a terra.<br></p>