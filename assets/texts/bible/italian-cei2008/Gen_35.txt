<div class="titoli">Di nuovo a Betel</div> <p><sup>1</sup>Dio disse a Giacobbe: «Àlzati, sali a Betel e abita là; costruisci in quel luogo un altare al Dio che ti è apparso quando fuggivi lontano da Esaù, tuo fratello». <sup>2</sup>Allora Giacobbe disse alla sua famiglia e a quanti erano con lui: «Eliminate gli dèi degli stranieri che avete con voi, purificatevi e cambiate gli abiti. <sup>3</sup>Poi alziamoci e saliamo a Betel, dove io costruirò un altare al Dio che mi ha esaudito al tempo della mia angoscia ed è stato con me nel cammino che ho percorso». <sup>4</sup>Essi consegnarono a Giacobbe tutti gli dèi degli stranieri che possedevano e i pendenti che avevano agli orecchi, e Giacobbe li sotterrò sotto la quercia presso Sichem.<br> <sup>5</sup>Poi partirono e un grande terrore assalì le città all'intorno, così che non inseguirono i figli di Giacobbe. <sup>6</sup>Giacobbe e tutta la gente che era con lui arrivarono a Luz, cioè Betel, che è nella terra di Canaan. <sup>7</sup>Qui egli costruì un altare e chiamò quel luogo El-Betel, perché là Dio gli si era rivelato, quando fuggiva lontano da suo fratello. <sup>8</sup>Allora morì Dèbora, la nutrice di Rebecca, e fu sepolta al di sotto di Betel, ai piedi della quercia. Così essa prese il nome di Quercia del Pianto.<br> <sup>9</sup>Dio apparve un'altra volta a Giacobbe durante il ritorno da Paddan-Aram e lo benedisse. <sup>10</sup>Dio gli disse:<br> <br>«Il tuo nome è Giacobbe.<br>Ma non ti chiamerai più Giacobbe:<br>Israele sarà il tuo nome».<br> <br>Così lo si chiamò Israele. <sup>11</sup>Dio gli disse:<br> <br>«Io sono Dio l'Onnipotente.<br>Sii fecondo e diventa numeroso;<br>deriveranno da te una nazione <br>e un insieme di nazioni,<br>e re usciranno dai tuoi fianchi.<br> <sup>12</sup>Darò a te<br>la terra che ho concesso<br>ad Abramo e a Isacco<br>e, dopo di te,<br>la darò alla tua stirpe».<br> <br> <sup>13</sup>Dio disparve da lui, dal luogo dove gli aveva parlato. <sup>14</sup>Allora Giacobbe eresse una stele dove gli aveva parlato, una stele di pietra, e su di essa fece una libagione e versò olio. <sup>15</sup>Giacobbe chiamò Betel il luogo dove Dio gli aveva parlato.<br> </p> <div class="titoli">Rachele muore partorendo Beniamino</div> <p><sup>16</sup>Quindi partirono da Betel. Mancava ancora un tratto di cammino per arrivare a Èfrata, quando Rachele partorì ed ebbe un parto difficile. <sup>17</sup>Mentre penava a partorire, la levatrice le disse: «Non temere: anche questa volta avrai un figlio!». <sup>18</sup>Ormai moribonda, quando stava per esalare l'ultimo respiro, lei lo chiamò Ben-Onì, ma suo padre lo chiamò Beniamino. <sup>19</sup>Così Rachele morì e fu sepolta lungo la strada verso Èfrata, cioè Betlemme. <sup>20</sup>Giacobbe eresse sulla sua tomba una stele. È la stele della tomba di Rachele, che esiste ancora oggi.<br> </p> <div class="titoli">I dodici figli di Giacobbe</div> <p><sup>21</sup>Poi Israele partì e piantò la tenda al di là di Migdal-Eder. <sup>22</sup>Mentre Israele abitava in quel territorio, Ruben andò a unirsi con Bila, concubina del padre, e Israele lo venne a sapere.<br>I figli di Giacobbe furono dodici. <sup>23</sup>Figli di Lia: Ruben, il primogenito di Giacobbe, poi Simeone, Levi, Giuda, Ìssacar e Zàbulon; <sup>24</sup>figli di Rachele: Giuseppe e Beniamino; <sup>25</sup>figli di Bila, schiava di Rachele: Dan e Nèftali; <sup>26</sup>figli di Zilpa, schiava di Lia: Gad e Aser. Questi sono i figli di Giacobbe, che gli nacquero in Paddan-Aram.<br> </p> <div class="titoli">Morte di Isacco</div> <p><sup>27</sup>Giacobbe venne da suo padre Isacco a Mamre, a Kiriat-Arbà, cioè Ebron, dove Abramo e Isacco avevano soggiornato come forestieri. <sup>28</sup>Isacco raggiunse l'età di centoottant'anni. <sup>29</sup>Poi Isacco spirò, morì e si riunì ai suoi antenati, vecchio e sazio di giorni. Lo seppellirono i suoi figli Esaù e Giacobbe.<br></p>