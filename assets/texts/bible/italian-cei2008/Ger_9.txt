<div class="titoli">Israele vive nell'inganno</div> <p><sup>1</sup>Chi mi darà nel deserto un rifugio per viandanti?<br>Lascerei il mio popolo e mi allontanerei,<br>perché sono tutti adùlteri, una massa di traditori.<br> <sup>2</sup>«Tendono la loro lingua come il loro arco;<br>non la verità ma la menzogna<br>domina nella terra.<br>Passano da un delitto all'altro<br>e non conoscono me. <br>Oracolo del Signore.<br> <sup>3</sup>Ognuno si guardi dal suo prossimo,<br>non fidatevi neppure del fratello,<br>poiché ogni fratello inganna come Giacobbe<br>e ogni amico va spargendo calunnie.<br> <sup>4</sup>Ognuno si beffa del suo prossimo,<br>nessuno dice la verità.<br>Hanno addestrato la lingua a dire menzogne,<br>operano l'iniquità, incapaci di convertirsi.<br> <sup>5</sup>Angheria su angheria, inganno su inganno;<br>rifiutano di conoscermi». <br>Oracolo del Signore.<br> <sup>6</sup>Perciò dice il Signore degli eserciti:<br>«Ecco, li raffinerò al crogiolo e li saggerò;<br>come dovrei comportarmi con la figlia del mio popolo?<br> <sup>7</sup>Saetta micidiale è la loro lingua,<br>inganno le parole della loro bocca.<br>Ognuno parla di pace con il prossimo,<br>ma nell'intimo gli ordisce un tranello.<br> <sup>8</sup>Non dovrei forse punirli? <br>Oracolo del Signore.<br>Di una nazione come questa<br>non dovrei vendicarmi?».<br> </p> <div class="titoli">Lamento su Gerusalemme</div> <p><sup>9</sup>Sui monti alzerò gemiti e lamenti,<br>un canto di lutto sui pascoli della steppa,<br>perché sono desolati, nessuno più vi passa,<br>né più si ode il grido del bestiame.<br>Gli uccelli dell'aria e le bestie del cielo<br>sono tutti fuggiti, scomparsi.<br> <sup>10</sup>«Ridurrò Gerusalemme a un cumulo di rovine,<br>a un rifugio di sciacalli;<br>ridurrò alla desolazione le città di Giuda,<br>senza più abitanti».<br> <sup>11</sup>Chi è così saggio da capirlo?<br>A chi ha parlato la bocca del Signore, perché lo annunci?<br>Perché la terra è devastata,<br>desolata come un deserto senza passanti?</p> <p><sup>12</sup>Ha detto il Signore: «È perché hanno abbandonato la legge che avevo loro posto innanzi e non hanno ascoltato la mia voce e non l'hanno seguita, <sup>13</sup>ma hanno seguito la caparbietà del loro cuore e i Baal che i loro padri avevano fatto loro conoscere». <sup>14</sup>Pertanto così dice il Signore degli eserciti, Dio d'Israele: «Ecco, farò loro ingoiare assenzio e bere acque avvelenate; <sup>15</sup>li disperderò in mezzo a nazioni che né loro né i loro padri hanno conosciuto e manderò dietro a loro la spada finché non li abbia sterminati».</p> <p><sup>16</sup>Così dice il Signore degli eserciti:<br>«Attenti, chiamate le lamentatrici, che vengano!<br>Fate venire le più brave!».<br> <sup>17</sup>Facciano presto,<br>per intonare su di noi un lamento.<br>Sgorghino lacrime dai nostri occhi,<br>le nostre palpebre stillino acqua,<br> <sup>18</sup>perché una voce di lamento si ode da Sion:<br>«Quanto siamo rovinati!<br>Che vergogna abbandonare il paese,<br>e vedere abbattute le nostre abitazioni!».<br> <sup>19</sup>Udite, dunque, o donne, la parola del Signore,<br>i vostri orecchi accolgano la parola della sua bocca.<br>Insegnate alle vostre figlie il lamento,<br>l'una all'altra un canto di lutto.<br> <sup>20</sup>Poiché la morte è entrata dalle nostre finestre,<br>si è introdotta nei nostri palazzi,<br>ha abbattuto i fanciulli nella via<br>e i giovani nelle piazze.<br> <sup>21</sup>Parla! Oracolo del Signore:<br>«I cadaveri degli uomini giacciono<br>come letame nel campo,<br>come covoni dietro il mietitore,<br>e nessuno li raccoglie».<br> <sup>22</sup>Così dice il Signore:<br>«Non si vanti il sapiente della sua sapienza,<br>non si vanti il forte della sua forza,<br>non si vanti il ricco della sua ricchezza.<br> <sup>23</sup>Ma chi vuol vantarsi,<br>si vanti di avere senno e di conoscere me,<br>perché io sono il Signore che pratico la bontà,<br>il diritto e la giustizia sulla terra,<br>e di queste cose mi compiaccio.<br>Oracolo del Signore.</p> <p><sup>24</sup>Ecco, verranno giorni - oracolo del Signore - nei quali punirò tutti i circoncisi che rimangono non circoncisi: <sup>25</sup>l'Egitto, Giuda, Edom, gli Ammoniti e i Moabiti e tutti coloro che si radono le tempie, i quali abitano nel deserto, perché tutte queste nazioni e tutta la casa d'Israele sono incirconcisi nel cuore».<br></p>>