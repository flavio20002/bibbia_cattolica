<div class="titoli">Invito ad aiutare i poveri</div> <p><sup>1</sup>Figlio, non rifiutare al povero il necessario per la vita,<br>non essere insensibile allo sguardo dei bisognosi.<br> <sup>2</sup>Non rattristare chi ha fame,<br>non esasperare chi è in difficoltà.<br> <sup>3</sup>Non turbare un cuore già esasperato,<br>non negare un dono al bisognoso.<br> <sup>4</sup>Non respingere la supplica del povero,<br>non distogliere lo sguardo dall'indigente.<br> <sup>5</sup>Da chi ti chiede non distogliere lo sguardo,<br>non dare a lui l'occasione di maledirti,<br> <sup>6</sup>perché se egli ti maledice nell'amarezza del cuore,<br>il suo creatore ne esaudirà la preghiera.<br> <sup>7</sup>Fatti amare dalla comunità<br>e davanti a un grande abbassa il capo.<br> <sup>8</sup>Porgi il tuo orecchio al povero<br>e rendigli un saluto di pace con mitezza.<br> <sup>9</sup>Strappa l'oppresso dal potere dell'oppressore<br>e non essere meschino quando giudichi.<br> <sup>10</sup>Sii come un padre per gli orfani,<br>come un marito per la loro madre:<br>sarai come un figlio dell'Altissimo,<br>ed egli ti amerà più di tua madre.</p> <div class="titoli">La sapienza, maestra di vita</div> <p><sup>11</sup>La sapienza esalta i suoi figli<br>e si prende cura di quanti la cercano.<br> <sup>12</sup>Chi ama la sapienza ama la vita,<br>chi la cerca di buon mattino sarà ricolmo di gioia.<br> <sup>13</sup>Chi la possiede erediterà la gloria;<br>dovunque vada, il Signore lo benedirà.<br> <sup>14</sup>Chi la venera rende culto a Dio, che è il Santo,<br>e il Signore ama coloro che la amano.<br> <sup>15</sup>Chi l'ascolta giudicherà le nazioni,<br>chi le presta attenzione vivrà tranquillo.<br> <sup>16</sup>Chi confida in lei l'avrà in eredità,<br>i suoi discendenti ne conserveranno il possesso.<br> <sup>17</sup>Dapprima lo condurrà per vie tortuose,<br>gli incuterà timore e paura,<br>lo tormenterà con la sua disciplina,<br>finché possa fidarsi di lui e lo abbia provato con i suoi decreti;<br> <sup>18</sup>ma poi lo ricondurrà su una via diritta e lo allieterà,<br>gli manifesterà i propri segreti.<br> <sup>19</sup>Se invece egli batte una falsa strada, lo lascerà andare<br>e lo consegnerà alla sua rovina.</p> <div class="titoli">Pudore e rispetto umano</div> <p><sup>20</sup>Tieni conto del momento e guàrdati dal male,<br>e non avere vergogna di te stesso.<br> <sup>21</sup>C'è una vergogna che porta al peccato<br>e c'è una vergogna che porta gloria e grazia.<br> <sup>22</sup>Non usare riguardi a tuo danno<br>e non arrossire a tua rovina.<br> <sup>23</sup>Non astenerti dal parlare quando è necessario<br>e non nascondere la tua sapienza per bellezza,<br> <sup>24</sup>poiché dalla parola si riconosce la sapienza<br>e l'istruzione dai detti della lingua.<br> <sup>25</sup>Non contrastare la verità,<br>ma arrossisci della tua ignoranza. <br> <sup>26</sup>Non vergognarti di confessare i tuoi peccati<br>e non opporti alla corrente di un fiume.<br> <sup>27</sup>Non sottometterti a un uomo stolto,<br>non essere parziale a favore di un potente.<br> <sup>28</sup>Lotta sino alla morte per la verità,<br>il Signore Dio combatterà per te.<br> <sup>29</sup>Non essere arrogante nel tuo linguaggio,<br>fiacco e indolente nelle opere.<br> <sup>30</sup>Non essere come un leone nella tua casa<br>e capriccioso con i tuoi servi.<br> <sup>31</sup>La tua mano non sia tesa per prendere<br>e poi chiusa nel restituire.<br></p>