<div class="titoli">Tutto è nelle mani di Dio</div> <p><sup>1</sup>A tutto questo mi sono dedicato, ed ecco tutto ciò che ho verificato: i giusti e i sapienti e le loro fatiche sono nelle mani di Dio, anche l'amore e l'odio; l'uomo non conosce nulla di ciò che gli sta di fronte.</p> <p><sup>2</sup>Vi è una sorte unica per tutti:<br>per il giusto e per il malvagio,<br>per il puro e per l'impuro,<br>per chi offre sacrifici e per chi non li offre,<br>per chi è buono e per chi è cattivo,<br>per chi giura e per chi teme di giurare.</p> <p><sup>3</sup>Questo è il male in tutto ciò che accade sotto il sole: una medesima sorte tocca a tutti e per di più il cuore degli uomini è pieno di male e la stoltezza dimora in loro mentre sono in vita. Poi se ne vanno fra i morti. <sup>4</sup>Certo, finché si resta uniti alla società dei viventi, c'è speranza: meglio un cane vivo che un leone morto. <sup>5</sup>I vivi sanno che devono morire, ma i morti non sanno nulla; non c'è più salario per loro, è svanito il loro ricordo. <sup>6</sup>Il loro amore, il loro odio e la loro invidia, tutto è ormai finito, non avranno più alcuna parte in tutto ciò che accade sotto il sole.<br> <sup>7</sup>Su, mangia con gioia il tuo pane<br>e bevi il tuo vino con cuore lieto,<br>perché Dio ha già gradito le tue opere.<br> <sup>8</sup>In ogni tempo siano candide le tue vesti<br>e il profumo non manchi sul tuo capo.<br> <sup>9</sup>Godi la vita con la donna che ami per tutti i giorni della tua fugace esistenza che Dio ti concede sotto il sole, perché questa è la tua parte nella vita e nelle fatiche che sopporti sotto il sole. <sup>10</sup>Tutto ciò che la tua mano è in grado di fare, fallo con tutta la tua forza, perché non ci sarà né attività né calcolo né scienza né sapienza nel regno dei morti, dove stai per andare.<br> </p> <div class="titoli">L'uomo non conosce neppure la sua ora</div> <p><sup>11</sup>Tornai a considerare un'altra cosa sotto il sole: che non è degli agili la corsa né dei forti la guerra, e neppure dei sapienti il pane e degli accorti la ricchezza, e nemmeno degli intelligenti riscuotere stima, perché il tempo e il caso raggiungono tutti. <sup>12</sup>Infatti l'uomo non conosce neppure la sua ora: simile ai pesci che sono presi dalla rete fatale e agli uccelli presi al laccio, l'uomo è sorpreso dalla sventura che improvvisa si abbatte su di lui.<br> </p> <div class="titoli">La sapienza del povero è disprezzata</div> <p><sup>13</sup>Anche quest'altro esempio di sapienza ho visto sotto il sole e mi parve assai grave: <sup>14</sup>c'era una piccola città con pochi abitanti. Un grande re si mosse contro di essa, l'assediò e costruì contro di essa grandi fortificazioni. <sup>15</sup>Si trovava però in essa un uomo povero ma saggio, il quale con la sua sapienza salvò la città; eppure nessuno si ricordò di quest'uomo povero. <sup>16</sup>Allora io dico:<br>«È meglio la sapienza che la forza,<br>ma la sapienza del povero è disprezzata<br>e le sue parole non sono ascoltate».<br> <sup>17</sup>Le parole pacate dei sapienti si ascoltano meglio<br>delle urla di un comandante di folli.<br> <sup>18</sup>Vale più la sapienza che le armi da guerra,<br>ma un solo errore può distruggere un bene immenso.<br></p>