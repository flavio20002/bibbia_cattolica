<div class="titoli">Inno alla bontà e all'amore di Dio</div> <p><sup>1</sup>Di Davide.</p> <p> Benedici il Signore, anima mia,<br> quanto è in me benedica il suo santo nome.</p> <p><sup>2</sup>Benedici il Signore, anima mia,<br> non dimenticare tutti i suoi benefici.</p> <p><sup>3</sup>Egli perdona tutte le tue colpe,<br> guarisce tutte le tue infermità,</p> <p><sup>4</sup>salva dalla fossa la tua vita,<br> ti circonda di bontà e misericordia,</p> <p><sup>5</sup>sazia di beni la tua vecchiaia,<br> si rinnova come aquila la tua giovinezza.</p> <p><sup>6</sup>Il Signore compie cose giuste,<br> difende i diritti di tutti gli oppressi.</p> <p><sup>7</sup>Ha fatto conoscere a Mosè le sue vie,<br> le sue opere ai figli d'Israele.</p> <p><sup>8</sup>Misericordioso e pietoso è il Signore,<br> lento all'ira e grande nell'amore.</p> <p><sup>9</sup>Non è in lite per sempre,<br> non rimane adirato in eterno.</p> <p><sup>10</sup>Non ci tratta secondo i nostri peccati<br> e non ci ripaga secondo le nostre colpe.</p> <p><sup>11</sup>Perché quanto il cielo è alto sulla terra,<br> così la sua misericordia è potente su quelli che lo temono;</p> <p><sup>12</sup>quanto dista l'oriente dall'occidente,<br> così egli allontana da noi le nostre colpe.</p> <p><sup>13</sup>Come è tenero un padre verso i figli,<br> così il Signore è tenero verso quelli che lo temono,</p> <p><sup>14</sup>perché egli sa bene di che siamo plasmati,<br> ricorda che noi siamo polvere.</p> <p><sup>15</sup>L'uomo: come l'erba sono i suoi giorni!<br> Come un fiore di campo, così egli fiorisce.</p> <p><sup>16</sup>Se un vento lo investe, non è più,<br> né più lo riconosce la sua dimora.</p> <p><sup>17</sup>Ma l'amore del Signore è da sempre,<br> per sempre su quelli che lo temono,<br> e la sua giustizia per i figli dei figli,</p> <p><sup>18</sup>per quelli che custodiscono la sua alleanza<br> e ricordano i suoi precetti per osservarli.</p> <p><sup>19</sup>Il Signore ha posto il suo trono nei cieli<br> e il suo regno domina l'universo.</p> <p><sup>20</sup>Benedite il Signore, angeli suoi,<br> potenti esecutori dei suoi comandi,<br> attenti alla voce della sua parola.</p> <p><sup>21</sup>Benedite il Signore, voi tutte sue schiere,<br> suoi ministri, che eseguite la sua volontà.</p> <p><sup>22</sup>Benedite il Signore, voi tutte operesue,<br> in tutti i luoghi del suo dominio.<br> Benedici il Signore, anima mia.</p> <p></p>