<div class="titoli">Descrizione dei fabbricati accessori</div> <p><sup>1</sup>Allora mi fece uscire nel cortile esterno dal lato settentrionale e mi condusse all'appartamento che sta di fronte allo spazio libero prospiciente l'edificio verso settentrione. <sup>2</sup>Nella facciata aveva una lunghezza di cento cubiti, verso settentrione, e cinquanta cubiti di larghezza. <sup>3</sup>Di fronte ai venti cubiti del cortile interno e di fronte al lastricato esterno, vi era un porticato davanti a un altro porticato a tre piani; <sup>4</sup>davanti alle stanze c'era un corridoio di dieci cubiti di larghezza per cento di lunghezza: gli ingressi delle stanze guardavano a settentrione. <sup>5</sup>Le stanze superiori erano più strette delle inferiori e intermedie, perché i porticati occupavano parte dello spazio. <sup>6</sup>Erano a tre piani, ma non avevano colonne come quelle degli altri, e perciò le stanze superiori erano più strette rispetto a quelle intermedie e a quelle inferiori. <sup>7</sup>Il muro esterno parallelo alle stanze, dal lato del cortile esterno, aveva, davanti alle stanze, una lunghezza di cinquanta cubiti. <sup>8</sup>Infatti la lunghezza delle stanze del cortile esterno era di cinquanta cubiti, mentre dal lato dell'aula era di cento cubiti. <sup>9</sup>In basso le stanze avevano l'ingresso rivolto verso oriente, entrando dal cortile esterno, <sup>10</sup>sulla larghezza del muro del cortile.<br>A mezzogiorno, di fronte allo spazio libero e all'edificio, c'erano stanze <sup>11</sup>e, davanti ad esse, un passaggio simile a quello delle stanze poste a settentrione: la lunghezza e la larghezza erano uguali a quelle, come anche le varie uscite e le loro disposizioni. Come gli ingressi di quelle, <sup>12</sup>così erano gli ingressi delle stanze che davano a mezzogiorno; un ingresso era al principio dell'ambulacro, lungo il muro corrispondente a oriente di chi entra. <sup>13</sup>Egli mi disse: «Le stanze a settentrione e quelle a mezzogiorno, di fronte allo spazio libero, sono le stanze sacre, dove i sacerdoti che si accostano al Signore mangeranno le cose santissime: ivi riporranno le cose santissime, le oblazioni e le vittime di espiazione e di riparazione, perché santo è questo luogo. <sup>14</sup>Quando i sacerdoti vi saranno entrati, non usciranno dal luogo santo verso il cortile esterno, ma deporranno là le loro vesti con le quali hanno prestato servizio, perché esse sono sante: indosseranno altre vesti e così si avvicineranno al luogo destinato al popolo».<br> <sup>15</sup>Quando ebbe terminato di misurare l'interno del tempio, egli mi condusse fuori per la porta che guarda a oriente, e misurò la cinta intorno. <sup>16</sup>Misurò il lato orientale con la canna da misura: era cinquecento canne, in canne da misura, all'intorno. <sup>17</sup>Misurò il lato settentrionale: era cinquecento canne, in canne da misura, all'intorno. <sup>18</sup>Misurò il lato meridionale: era cinquecento canne, in canne da misura. <sup>19</sup>Si volse al lato occidentale: misurò cinquecento canne, in canne da misura. <sup>20</sup>Da quattro lati egli misurò il tempio; aveva intorno un muro lungo cinquecento canne e largo cinquecento, per separare il sacro dal profano.<br></p>