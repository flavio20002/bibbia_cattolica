<div class="titoli">Inno di lode per la liberazione dei miseri</div> <p><sup>1</sup>Signore, tu sei il mio Dio;<br>voglio esaltarti e lodare il tuo nome,<br>perché hai eseguito progetti meravigliosi,<br>concepiti da lungo tempo, fedeli e stabili.<br> <sup>2</sup>Poiché hai trasformato la città in un mucchio di sassi,<br>la cittadella fortificata in una rovina,<br>la fortezza degli stranieri non è più una città,<br>non si ricostruirà mai più.<br> <sup>3</sup>Per questo ti glorifica un popolo forte,<br>la città di nazioni possenti ti venera.<br> <sup>4</sup>Perché tu sei sostegno al misero,<br>sostegno al povero nella sua angoscia,<br>riparo dalla tempesta, ombra contro il caldo;<br>poiché lo sbuffo dei tiranni è come pioggia che rimbalza sul muro, <br> <sup>5</sup>come arsura in terra arida il clamore degli stranieri. <br>Tu mitighi l'arsura con l'ombra di una nube,<br>l'inno dei tiranni si spegne.<br> </p> <div class="titoli">Banchetto di gioia per tutti i popoli</div> <p><sup>6</sup>Preparerà il Signore degli eserciti<br>per tutti i popoli, su questo monte,<br>un banchetto di grasse vivande,<br>un banchetto di vini eccellenti,<br>di cibi succulenti, di vini raffinati.<br> <sup>7</sup>Egli strapperà su questo monte<br>il velo che copriva la faccia di tutti i popoli<br>e la coltre distesa su tutte le nazioni.<br> <sup>8</sup>Eliminerà la morte per sempre.<br>Il Signore Dio asciugherà le lacrime su ogni volto,<br>l'ignominia del suo popolo<br>farà scomparire da tutta la terra,<br>poiché il Signore ha parlato.<br> <sup>9</sup>E si dirà in quel giorno: «Ecco il nostro Dio;<br>in lui abbiamo sperato perché ci salvasse.<br>Questi è il Signore in cui abbiamo sperato;<br>rallegriamoci, esultiamo per la sua salvezza,<br> <sup>10</sup>poiché la mano del Signore si poserà su questo monte».<br>Moab invece sarà calpestato al suolo,<br>come si pesta la paglia nel letamaio.<br> <sup>11</sup>Là esso stenderà le mani,<br>come le distende il nuotatore per nuotare;<br>ma il Signore abbasserà la sua superbia,<br>nonostante l'annaspare delle sue mani.<br> <sup>12</sup>L'eccelsa fortezza delle tue mura<br>egli abbatterà e demolirà,<br>la raderà al suolo.<br></p>