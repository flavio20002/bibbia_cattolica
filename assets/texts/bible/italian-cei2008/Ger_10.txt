<div class="titoli">Gli idoli e il Signore</div> <p><sup>1</sup>Ascoltate la parola che il Signore vi rivolge, casa di Israele. <sup>2</sup>Così dice il Signore:</p> <p>«Non imparate la condotta delle nazioni<br>e non abbiate paura dei segni del cielo,<br>poiché di essi hanno paura le nazioni.<br> <sup>3</sup>Perché ciò che provoca la paura dei popoli è un nulla,<br>non è che un legno tagliato nel bosco,<br>opera delle mani di un intagliatore.<br> <sup>4</sup>Li abbelliscono di argento e di oro,<br>li fissano con chiodi e con martelli,<br>perché non traballino.<br> <sup>5</sup>Gli idoli sono come uno spauracchio<br>in un campo di cetrioli:<br>non sanno parlare;<br>bisogna portarli, perché non possono camminare.<br>Non temeteli: non fanno alcun male,<br>come non possono neppure fare del bene». <br> <sup>6</sup>Nessuno è come te, Signore;<br>tu sei grande<br>e grande è la potenza del tuo nome.<br> <sup>7</sup>Chi non temerà te, o re delle nazioni?<br>A te solo questo è dovuto:<br>fra tutti i sapienti delle nazioni<br>e in tutti i loro regni<br>nessuno è simile a te.<br> <sup>8</sup>Tutti sono stolti e sciocchi,<br>vana la loro dottrina, come un pezzo di legno.<br> <sup>9</sup>Sono fatti d'argento battuto e laminato,<br>portato da Tarsis, e oro di Ufaz,<br>opera di artisti e di orafi;<br>sono rivestiti di porpora e di scarlatto,<br>lavoro di sapienti artigiani.<br> <sup>10</sup>Il Signore, invece, è veramente Dio,<br>egli è Dio vivente e re eterno;<br>al suo sdegno trema la terra,<br>le nazioni non resistono al suo furore.</p> <p><sup>11</sup>Direte loro: «Quegli dèi che non hanno fatto il cielo e la terra spariranno dalla faccia della terra e da sotto il cielo».</p> <p><sup>12</sup>Il Signore ha formato la terra con la sua potenza,<br>ha fissato il mondo con la sua sapienza,<br>con la sua intelligenza ha dispiegato i cieli.<br> <sup>13</sup>Al rombo della sua voce rumoreggiano le acque nel cielo.<br>Fa salire le nubi dall'estremità della terra,<br>produce le folgori per la pioggia,<br>dalle sue riserve libera il vento.<br> <sup>14</sup>Resta inebetito ogni uomo, senza comprendere;<br>resta confuso ogni orafo per i suoi idoli,<br>poiché è menzogna ciò che ha fuso<br>e non ha soffio vitale.<br> <sup>15</sup>Sono oggetti inutili, opere ridicole; <br>al tempo del loro castigo periranno.<br> <sup>16</sup>Non è così l'eredità di Giacobbe,<br>perché egli ha formato ogni cosa.<br>Israele è la tribù della sua eredità,<br>Signore degli eserciti è il suo nome.<br> </p> <div class="titoli">Lamento e supplica del popolo</div> <p><sup>17</sup>Raccogli da terra il tuo fardello,<br>tu che sei cinta d'assedio,<br> <sup>18</sup>poiché dice il Signore:<br>«Ecco, questa volta caccerò fuori gli abitanti del paese;<br>li ridurrò alle strette, perché non mi sfuggano».<br> <sup>19</sup>Guai a me per la mia ferita;<br>la mia piaga è incurabile.<br>Eppure avevo pensato:<br>«È un dolore sopportabile».<br> <sup>20</sup>La mia tenda è sfasciata<br>tutte le corde sono rotte.<br>I miei figli si sono allontanati da me e più non sono.<br>Nessuno pianta i paletti della mia tenda<br>e stende i teli.<br> <sup>21</sup>I pastori sono divenuti insensati,<br>non hanno più ricercato il Signore;<br>per questo non hanno avuto successo,<br>anzi è disperso tutto il loro gregge.<br> <sup>22</sup>Si ode un rumore che avanza<br>e un grande frastuono dal settentrione,<br>per ridurre le città di Giuda a un deserto,<br>a un rifugio di sciacalli.<br> <sup>23</sup>«Lo so, Signore:<br>l'uomo non è padrone della sua via,<br>chi cammina non è in grado di dirigere i suoi passi.<br> <sup>24</sup>Correggimi, Signore, ma con giusta misura,<br>non secondo la tua ira, per non farmi venir meno».<br> <sup>25</sup>Riversa il tuo sdegno sulle genti che non ti riconoscono<br>e sulle stirpi che non invocano il tuo nome,<br>perché hanno divorato Giacobbe,<br>l'hanno divorato e consumato,<br>e hanno devastato la sua dimora.<br></p>