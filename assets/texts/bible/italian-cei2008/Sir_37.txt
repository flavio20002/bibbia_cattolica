<div class="titoli">Gli amici e i consiglieri</div> <p><sup>1</sup>Ogni amico dice: «Anch'io sono amico»,<br>ma c'è chi è amico solo di nome.<br> <sup>2</sup>Non è forse un dolore mortale<br>un compagno e amico che diventa nemico?<br> <sup>3</sup>O inclinazione al male, come ti sei insinuata<br>per ricoprire la terra di inganni?<br> <sup>4</sup>C'è chi si rallegra con l'amico quando tutto va bene,<br>ma al momento della tribolazione gli è ostile.<br> <sup>5</sup>C'è chi si affligge con l'amico per amore del proprio ventre,<br>ma di fronte alla battaglia prende lo scudo.<br> <sup>6</sup>Non dimenticarti dell'amico nell'animo tuo,<br>non scordarti di lui nella tua prosperità.</p> <p><sup>7</sup>Ogni consigliere esalta il consiglio che dà,<br>ma c'è chi consiglia a proprio vantaggio.<br> <sup>8</sup>Guàrdati da chi vuole darti consiglio<br>e prima infórmati quali siano le sue necessità:<br>egli infatti darà consigli a suo vantaggio;<br>perché non abbia a gettare un laccio su di te<br> <sup>9</sup>e ti dica: «La tua via è buona»,<br>ma poi si tenga in disparte per vedere quel che ti succede.<br> <sup>10</sup>Non consigliarti con chi ti guarda di sbieco<br>e nascondi le tue intenzioni a quanti ti invidiano.<br> <sup>11</sup>Non consigliarti con una donna sulla sua rivale<br>e con un pauroso sulla guerra,<br>con un mercante sul commercio<br>e con un compratore sulla vendita,<br>con un invidioso sulla riconoscenza<br>e con uno spietato sulla bontà di cuore,<br>con un pigro su una iniziativa qualsiasi<br>e con un salariato sul raccolto,<br>con uno schiavo pigro su un lavoro importante.<br>Non dipendere da costoro per nessun consiglio.<br> <sup>12</sup>Frequenta invece un uomo giusto,<br>di cui sai che osserva i comandamenti<br>e ha un animo simile al tuo,<br>perché se tu cadi, egli saprà compatirti.<br> <sup>13</sup>Attieniti al consiglio del tuo cuore,<br>perché nessuno ti è più fedele.<br> <sup>14</sup>Infatti la coscienza di un uomo talvolta suole avvertire<br>meglio di sette sentinelle collocate in alto per spiare.<br> <sup>15</sup>Per tutte queste cose invoca l'Altissimo,<br>perché guidi la tua via secondo verità.</p> <div class="titoli">Vera e falsa saggezza</div> <p><sup>16</sup>Principio di ogni opera è la parola,<br>prima di ogni azione c'è la riflessione.<br> <sup>17</sup>Radice di ogni mutamento è il cuore,<br> <sup>18</sup>da cui derivano quattro scelte:<br>bene e male, vita e morte,<br>ma su tutto domina sempre la lingua.</p> <p><sup>19</sup>C'è l'esperto che insegna a molti,<br>ma è inutile a se stesso.<br> <sup>20</sup>C'è chi posa a saggio nei discorsi ed è odioso,<br>e finisce col mancare di ogni cibo;<br> <sup>21</sup>il Signore non gli ha concesso alcun favore,<br>perché è privo di ogni sapienza.<br> <sup>22</sup>C'è chi è saggio solo per se stesso<br>e i frutti della sua intelligenza si notano sul suo corpo.<br> <sup>23</sup>Un uomo saggio istruisce il suo popolo,<br>i frutti della sua intelligenza sono degni di fede.</p> <p><sup>24</sup>Un uomo saggio è colmato di benedizioni,<br>tutti quelli che lo vedono lo proclamano beato.<br> <sup>25</sup>La vita dell'uomo ha i giorni contati,<br>ma i giorni d'Israele sono senza numero.<br> <sup>26</sup>Il saggio ottiene fiducia tra il suo popolo,<br>e il suo nome vivrà per sempre.</p> <div class="titoli">Esortazione alla temperanza</div> <p><sup>27</sup>Figlio, per tutta la tua vita esamina te stesso,<br>vedi quello che ti nuoce e non concedertelo.<br> <sup>28</sup>Difatti non tutto conviene a tutti<br>e non tutti approvano ogni cosa.<br> <sup>29</sup>Non essere ingordo per qualsiasi ghiottoneria<br>e non ti gettare sulle vivande,<br> <sup>30</sup>perché l'abuso dei cibi causa malattie<br>e l'ingordigia provoca le coliche.<br> <sup>31</sup>Molti sono morti per ingordigia,<br>chi invece si controlla vivrà a lungo.<br></p>