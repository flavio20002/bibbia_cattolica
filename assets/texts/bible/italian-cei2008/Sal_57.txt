<div class="titoli">Preghiera a Dio nel pericolo</div> <p><sup>1</sup>Al maestro del coro. Su «Non distruggere». Di Davide. Miktam.<br> Quando fuggì da Saul nella caverna.<br><br> <sup>2</sup>Pietà di me, pietà di me, o Dio,<br> in te si rifugia l'anima mia;<br> all'ombra delle tue ali mi rifugio<br> finché l'insidia sia passata.</p> <p><sup>3</sup>Invocherò Dio, l'Altissimo,<br> Dio che fa tutto per me.</p> <p><sup>4</sup>Mandi dal cielo a salvarmi,<br> confonda chi vuole inghiottirmi;<br> Dio mandi il suo amore e la sua fedeltà.</p> <p><sup>5</sup>In mezzo a leoni devo coricarmi,<br> infiammàti di rabbia contro gli uomini!<br> I loro denti sono lance e frecce,<br> la loro lingua è spada affilata.</p> <p><sup>6</sup>Innàlzati sopra il cielo, o Dio,<br> su tutta la terra la tua gloria.</p> <p><sup>7</sup>Hanno teso una rete ai miei piedi,<br> hanno piegato il mio collo,<br> hanno scavato davanti a me una fossa,<br> ma dentro vi sono caduti.</p> <p><sup>8</sup>Saldo è il mio cuore, o Dio,<br> saldo è il mio cuore.</p> <p> Voglio cantare, voglio inneggiare:<br> <sup>9</sup>svégliati, mio cuore,<br> svegliatevi, arpa e cetra,<br> voglio svegliare l'aurora.</p> <p><sup>10</sup>Ti loderò fra i popoli, Signore,<br> a te canterò inni fra le nazioni:</p> <p><sup>11</sup>grande fino ai cieli è il tuo amore<br> e fino alle nubi la tua fedeltà.</p> <p><sup>12</sup>Innàlzati sopra il cielo, o Dio,<br> su tutta la terra la tua gloria.</p> <p></p>