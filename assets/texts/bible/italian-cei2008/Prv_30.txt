<div class="titoli">INSEGNAMENTI DI ALTRI SAGGI</div> <div class="titoli">Insegnamenti di Agur</div> <p><sup>1</sup>Detti di Agur, figlio di Iakè, da Massa.<br>Dice quest'uomo: Sono stanco, o Dio,<br>sono stanco, o Dio, e vengo meno,<br> <sup>2</sup>perché io sono il più stupido degli uomini<br>e non ho intelligenza umana;<br> <sup>3</sup>non ho imparato la sapienza<br>e la scienza del Santo non l'ho conosciuta.<br> <sup>4</sup>Chi è salito al cielo e ne è sceso?<br>Chi ha raccolto il vento nel suo pugno?<br>Chi ha racchiuso le acque nel suo mantello?<br>Chi ha fissato tutti i confini della terra?<br>Come si chiama? Qual è il nome di suo figlio, se lo sai?<br> <sup>5</sup>Ogni parola di Dio è purificata nel fuoco;<br>egli è scudo per chi in lui si rifugia.<br> <sup>6</sup>Non aggiungere nulla alle sue parole,<br>perché non ti riprenda e tu sia trovato bugiardo.<br> <sup>7</sup>Io ti domando due cose,<br>non negarmele prima che io muoia:<br> <sup>8</sup>tieni lontano da me falsità e menzogna,<br>non darmi né povertà né ricchezza,<br>ma fammi avere il mio pezzo di pane,<br> <sup>9</sup>perché, una volta sazio, io non ti rinneghi<br>e dica: «Chi è il Signore?»,<br>oppure, ridotto all'indigenza, non rubi<br>e abusi del nome del mio Dio.<br> <sup>10</sup>Non calunniare lo schiavo presso il padrone,<br>perché egli non ti maledica e tu non venga punito.<br> <sup>11</sup>C'è gente che maledice suo padre<br>e non benedice sua madre.<br> <sup>12</sup>C'è gente che si crede pura,<br>ma non si è lavata della sua lordura.<br> <sup>13</sup>C'è gente dagli occhi così alteri<br>e dalle ciglia così altezzose!<br> <sup>14</sup>C'è gente i cui denti sono spade<br>e le cui mascelle sono coltelli,<br>per divorare gli umili eliminandoli dalla terra<br>e togliere i poveri di mezzo agli uomini.<br> </p> <div class="titoli">Proverbi numerici</div> <p><sup>15</sup>La sanguisuga ha due figlie: «Dammi! Dammi!».<br>Tre cose non si saziano mai,<br>anzi quattro non dicono mai: «Basta!»:<br> <sup>16</sup>il regno dei morti, il grembo sterile,<br>la terra mai sazia d'acqua<br>e il fuoco che mai dice: «Basta!».<br> <sup>17</sup>L'occhio che guarda con scherno il padre<br>e si rifiuta di ubbidire alla madre<br>sia cavato dai corvi della valle<br>e divorato dagli aquilotti.<br> <sup>18</sup>Tre cose sono troppo ardue per me,<br>anzi quattro, che non comprendo affatto:<br> <sup>19</sup>la via dell'aquila nel cielo,<br>la via del serpente sulla roccia,<br>la via della nave in alto mare,<br>la via dell'uomo in una giovane donna.<br> <sup>20</sup>Così si comporta la donna adultera:<br>mangia e si pulisce la bocca<br>e dice: «Non ho fatto nulla di male!».<br> <sup>21</sup>Per tre cose freme la terra,<br>anzi quattro non può sopportare:<br> <sup>22</sup>uno schiavo che diventa re<br>e uno stolto che si sazia di pane,<br> <sup>23</sup>una donna già trascurata da tutti che trova marito<br>e una schiava che prende il posto della padrona.<br> <sup>24</sup>Quattro esseri sono fra le cose più piccole della terra,<br>eppure sono più saggi dei saggi:<br> <sup>25</sup>le formiche sono un popolo senza forza,<br>eppure si provvedono il cibo durante l'estate;<br> <sup>26</sup>gli iràci sono un popolo imbelle,<br>eppure hanno la tana sulle rupi;<br> <sup>27</sup>le cavallette non hanno un re,<br>eppure marciano tutte ben schierate;<br> <sup>28</sup>la lucertola si può prendere con le mani,<br>eppure penetra anche nei palazzi dei re.<br> <sup>29</sup>Tre cose hanno un portamento magnifico,<br>anzi quattro hanno un'andatura maestosa:<br> <sup>30</sup>il leone, il più forte degli animali,<br>che non indietreggia davanti a nessuno;<br> <sup>31</sup>il gallo pettoruto e il caprone<br>e un re alla testa del suo popolo.<br> <sup>32</sup>Se stoltamente ti sei esaltato e se poi hai riflettuto,<br>mettiti una mano sulla bocca,<br> <sup>33</sup>poiché, sbattendo il latte ne esce la panna,<br>premendo il naso ne esce il sangue<br>e spremendo la collera ne esce la lite.<br></p>