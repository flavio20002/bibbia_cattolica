<div class="titoli">Contro gli idolatri</div> <p><sup>1</sup>Perisce il giusto, nessuno ci bada.<br>I pii sono tolti di mezzo, nessuno ci fa caso.<br>Il giusto è tolto di mezzo a causa del male.<br> <sup>2</sup>Egli entra nella pace:<br>riposa sul suo giaciglio<br>chi cammina per la via diritta.<br> <sup>3</sup>Ora, venite qui, voi,<br>figli della maliarda,<br>progenie di un adultero e di una prostituta.<br> <sup>4</sup>Di chi vi prendete gioco?<br>Contro chi allargate la bocca<br>e tirate fuori la lingua?<br>Non siete voi forse figli del peccato,<br>prole bastarda?<br> <sup>5</sup>Voi, che spasimate fra i terebinti,<br>sotto ogni albero verde,<br>che sacrificate bambini nelle valli,<br>tra i crepacci delle rocce.<br> <sup>6</sup>Tra le pietre levigate del torrente è la parte che ti spetta:<br>esse sono la porzione che ti è toccata.<br>Anche ad esse hai offerto libagioni,<br>hai portato offerte sacrificali.<br>E di questo dovrei forse avere pietà?<br> <sup>7</sup>Su un monte alto ed elevato<br>hai posto il tuo giaciglio;<br>anche là sei salita per fare sacrifici.<br> <sup>8</sup>Dietro la porta e gli stipiti<br>hai posto il tuo emblema.<br>Lontano da me hai scoperto il tuo giaciglio,<br>vi sei salita, lo hai allargato.<br>Hai patteggiato con coloro<br>con i quali amavi trescare;<br>guardavi la mano.<br> <sup>9</sup>Ti sei presentata al re con olio,<br>hai moltiplicato i tuoi profumi;<br>hai inviato lontano i tuoi messaggeri,<br>ti sei abbassata fino agli inferi.<br> <sup>10</sup>Ti sei stancata in tante tue vie,<br>ma non hai detto: «È inutile».<br>Hai trovato come ravvivare la mano;<br>per questo non ti senti esausta.<br> <sup>11</sup>Chi hai temuto?<br>Di chi hai avuto paura per farti infedele?<br>E di me non ti ricordi,<br>non ti curi?<br>Non sono io che uso pazienza da sempre?<br>Ma tu non hai timore di me.<br> <sup>12</sup>Io divulgherò la tua giustizia<br>e le tue opere, che non ti gioveranno.<br> <sup>13</sup>Alle tue grida ti salvino i tuoi idoli numerosi.<br>Tutti se li porterà via il vento, un soffio se li prenderà.<br>Chi invece confida in me possederà la terra,<br>erediterà il mio santo monte.<br> </p> <div class="titoli">Promessa di salvezza</div> <p><sup>14</sup>Si dirà: «Spianate, spianate, preparate la via,<br>rimuovete gli ostacoli sulla via del mio popolo».<br> <sup>15</sup>Poiché così parla l'Alto e l'Eccelso,<br>che ha una sede eterna e il cui nome è santo.<br>«In un luogo eccelso e santo io dimoro,<br>ma sono anche con gli oppressi e gli umiliati,<br>per ravvivare lo spirito degli umili<br>e rianimare il cuore degli oppressi.<br> <sup>16</sup>Poiché io non voglio contendere sempre<br>né per sempre essere adirato;<br>altrimenti davanti a me verrebbe meno<br>lo spirito e il soffio vitale che ho creato.<br> <sup>17</sup>Per l'iniquità della sua avarizia mi sono adirato,<br>l'ho percosso, mi sono nascosto e sdegnato;<br>eppure egli, voltandosi,<br>se n'è andato per le strade del suo cuore.<br> <sup>18</sup>Ho visto le sue vie,<br>ma voglio sanarlo, guidarlo e offrirgli consolazioni.<br>E ai suoi afflitti<br> <sup>19</sup>io pongo sulle labbra: «Pace,<br>pace ai lontani e ai vicini<br>- dice il Signore - e io li guarirò»».<br> <sup>20</sup>I malvagi sono come un mare agitato,<br>che non può calmarsi<br>e le cui acque portano su melma e fango.<br> <sup>21</sup>«Non c'è pace per i malvagi», dice il mio Dio.<br></p>