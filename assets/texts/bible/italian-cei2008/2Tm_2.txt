<div class="titoli">Soffri insieme con me</div> <p> <sup>1</sup>E tu, figlio mio, attingi forza dalla grazia che è in Cristo Gesù: <sup>2</sup>le cose che hai udito da me davanti a molti testimoni, trasmettile a persone fidate, le quali a loro volta siano in grado di insegnare agli altri.<br> <sup>3</sup>Come un buon soldato di Gesù Cristo, soffri insieme con me. <sup>4</sup>Nessuno, quando presta servizio militare, si lascia prendere dalle faccende della vita comune, se vuol piacere a colui che lo ha arruolato. <sup>5</sup>Anche l'atleta non riceve il premio se non ha lottato secondo le regole. <sup>6</sup>Il contadino, che lavora duramente, dev'essere il primo a raccogliere i frutti della terra. <sup>7</sup>Cerca di capire quello che dico, e il Signore ti aiuterà a comprendere ogni cosa.</p> <div class="titoli">Ricòrdati di Gesù Cristo</div> <p class="rientrato"> <sup>8</sup>Ricòrdati di Gesù Cristo,<br>risorto dai morti,<br>discendente di Davide,<br>come io annuncio nel mio Vangelo,<br> <sup>9</sup>per il quale soffro<br>fino a portare le catene come un malfattore.</p> <p>Ma la parola di Dio non è incatenata! <sup>10</sup>Perciò io sopporto ogni cosa per quelli che Dio ha scelto, perché anch'essi raggiungano la salvezza che è in Cristo Gesù, insieme alla gloria eterna. <sup>11</sup>Questa parola è degna di fede:</p> <p class="rientrato">Se moriamo con lui, con lui anche vivremo; <br> <sup>12</sup>se perseveriamo, con lui anche regneremo;<br>se lo rinneghiamo, lui pure ci rinnegherà;<br> <sup>13</sup>se siamo infedeli, lui rimane fedele,<br>perché non può rinnegare se stesso.</p> <div class="titoli">Guardarsi dagli eretici</div> <p> <sup>14</sup>Richiama alla memoria queste cose, scongiurando davanti a Dio che si evitino le vane discussioni, le quali non giovano a nulla se non alla rovina di chi le ascolta. <sup>15</sup>Sfòrzati di presentarti a Dio come una persona degna, un lavoratore che non deve vergognarsi e che dispensa rettamente la parola della verità. <sup>16</sup>Evita le chiacchiere vuote e perverse, perché spingono sempre più all'empietà quelli che le fanno; <sup>17</sup>la parola di costoro infatti si propagherà come una cancrena. Fra questi vi sono Imeneo e Filèto, <sup>18</sup>i quali hanno deviato dalla verità, sostenendo che la risurrezione è già avvenuta e così sconvolgono la fede di alcuni. <sup>19</sup>Tuttavia le solide fondamenta gettate da Dio resistono e portano questo sigillo: Il Signore conosce quelli che sono suoi,e ancora: Si allontani dall'iniquità chiunque invoca il nome del Signore. <sup>20</sup>In una casa grande però non vi sono soltanto vasi d'oro e d'argento, ma anche di legno e di argilla; alcuni per usi nobili, altri per usi spregevoli. <sup>21</sup>Chi si manterrà puro da queste cose, sarà come un vaso nobile, santificato, utile al padrone di casa, pronto per ogni opera buona.<br> </p> <div class="titoli">Badare alla propria condotta</div> <p> <sup>22</sup>Sta' lontano dalle passioni della gioventù; cerca la giustizia, la fede, la carità, la pace, insieme a quelli che invocano il Signore con cuore puro. <sup>23</sup>Evita inoltre le discussioni sciocche e da ignoranti, sapendo che provocano litigi. <sup>24</sup>Un servo del Signore non deve essere litigioso, ma mite con tutti, capace di insegnare, paziente, <sup>25</sup>dolce nel rimproverare quelli che gli si mettono contro, nella speranza che Dio conceda loro di convertirsi, perché riconoscano la verità <sup>26</sup>e rientrino in se stessi, liberandosi dal laccio del diavolo, che li tiene prigionieri perché facciano la sua volontà.<br></p>