<div class="titoli">ALTRI PROVERBI DI SALOMONE RACCOLTI DAGLI UOMINI DI EZECHIA, RE DI GIUDA</div> <div class="titoli">Massime, consigli, raccomandazioni</div> <p><sup>1</sup>Anche questi sono proverbi di Salomone, raccolti dagli uomini di Ezechia, re di Giuda.<br> <br> <sup>2</sup>È gloria di Dio nascondere le cose,<br>è gloria dei re investigarle.<br> <sup>3</sup>I cieli per la loro altezza, la terra per la sua profondità<br>e il cuore dei re sono inesplorabili.<br> <sup>4</sup>Togli le scorie dall'argento<br>e l'orafo ne farà un bel vaso;<br> <sup>5</sup>togli il malvagio dalla presenza del re<br>e il suo trono si stabilirà sulla giustizia.<br> <sup>6</sup>Non darti arie davanti al re<br>e non metterti al posto dei grandi,<br> <sup>7</sup>perché è meglio sentirsi dire: «Sali quassù»,<br>piuttosto che essere umiliato davanti a uno più importante.<br>Ciò che i tuoi occhi hanno visto,<br> <sup>8</sup>non esibirlo troppo in fretta in un processo;<br>altrimenti che farai alla fine,<br>quando il tuo prossimo ti svergognerà?<br> <sup>9</sup>La tua causa discutila con il tuo vicino,<br>ma non rivelare il segreto altrui,<br> <sup>10</sup>perché chi ti ascolta non ti biasimi<br>e il tuo discredito sarebbe irreparabile.<br> <sup>11</sup>Come mele d'oro su vassoio d'argento cesellato,<br>è una parola detta a suo tempo.<br> <sup>12</sup>Come anello d'oro e collana preziosa<br>è un saggio che ammonisce un orecchio attento.<br> <sup>13</sup>Come il fresco di neve al tempo della mietitura<br>è un messaggero fedele per chi lo manda:<br>egli rinfranca l'animo del suo signore.<br> <sup>14</sup>Nuvole e vento, ma senza pioggia,<br>tale è l'uomo che si vanta di regali che non fa.<br> <sup>15</sup>Con la pazienza il giudice si lascia persuadere,<br>una lingua dolce spezza le ossa.<br> <sup>16</sup>Se hai trovato il miele, mangiane quanto ti basta,<br>per non esserne nauseato e poi vomitarlo.<br> <sup>17</sup>Metti di rado il piede in casa del tuo vicino,<br>perché, stanco di te, non ti prenda in odio.<br> <sup>18</sup>Mazza, spada e freccia acuta<br>è colui che depone il falso contro il suo prossimo.<br> <sup>19</sup>Quale dente cariato e quale piede slogato,<br>tale è l'appoggio del perfido nel giorno della sventura.<br> <sup>20</sup>Come chi toglie il mantello in un giorno di freddo<br>e come chi versa aceto su una piaga viva,<br>tale è colui che canta canzoni a un cuore afflitto.<br> <sup>21</sup>Se il tuo nemico ha fame, dagli pane da mangiare,<br>se ha sete, dagli acqua da bere,<br> <sup>22</sup>perché così ammasserai carboni ardenti sul suo capo<br>e il Signore ti ricompenserà.<br> <sup>23</sup>La tramontana porta la pioggia,<br>la lingua maldicente provoca lo sdegno sul volto.<br> <sup>24</sup>È meglio abitare su un angolo del tetto,<br>che avere casa in comune con una moglie litigiosa.<br> <sup>25</sup>Come acqua fresca per una gola riarsa<br>è una buona notizia da un paese lontano.<br> <sup>26</sup>Fontana torbida e sorgente inquinata,<br>tale è il giusto che vacilla di fronte al malvagio.<br> <sup>27</sup>Mangiare troppo miele non è bene,<br>né cercare onori eccessivi.<br> <sup>28</sup>Una città smantellata, senza mura,<br>tale è chi non sa dominare se stesso.<br></p>