<div class="titoli">Preghiera per la salvezza d'Israele</div> <p><sup>1</sup>Abbi pietà di noi, Signore, Dio dell'universo, e guarda,<br> <sup>2</sup>infondi il tuo timore su tutte le nazioni.<br> <sup>3</sup>Alza la tua mano sulle nazioni straniere,<br>perché vedano la tua potenza.<br> <sup>4</sup>Come davanti a loro ti sei mostrato santo in mezzo a noi,<br>così davanti a noi móstrati grande fra di loro.<br> <sup>5</sup>Ti riconoscano, come anche noi abbiamo riconosciuto<br>che non c'è Dio al di fuori di te, o Signore.<br> <sup>6</sup>Rinnova i segni e ripeti i prodigi,<br> <sup>7</sup>glorifica la tua mano e il tuo braccio destro.<br> <sup>8</sup>Risveglia il tuo sdegno e riversa la tua ira,<br> <sup>9</sup>distruggi l'avversario e abbatti il nemico.<br> <sup>10</sup>Affretta il tempo e ricòrdati del giuramento,<br>e si narrino le tue meraviglie.<br> <sup>11</sup>Sia consumato dall'ira del fuoco chi è sopravvissuto<br>e cadano in rovina quelli che maltrattano il tuo popolo.<br> <sup>12</sup>Schiaccia le teste dei capi nemici<br>che dicono: «Non c'è nessuno al di fuori di noi».<br> <sup>13</sup>Raduna tutte le tribù di Giacobbe,<br>rendi loro l'eredità come era al principio.<br> <sup>14</sup>Abbi pietà, Signore, del popolo chiamato con il tuo nome,<br>d'Israele che hai reso simile a un primogenito.<br> <sup>15</sup>Abbi pietà della tua città santa,<br>di Gerusalemme, luogo del tuo riposo.<br> <sup>16</sup>Riempi Sion della celebrazione delle tue imprese<br>e il tuo popolo della tua gloria.<br> <sup>17</sup>Rendi testimonianza alle creature che sono tue fin dal principio,<br>risveglia le profezie fatte nel tuo nome.<br> <sup>18</sup>Ricompensa coloro che perseverano in te,<br>i tuoi profeti siano trovati degni di fede.<br>Ascolta, Signore, la preghiera dei tuoi servi,<br> <sup>19</sup>secondo la benedizione di Aronne sul tuo popolo,<br>e riconoscano tutti quelli che abitano sulla terra<br>che tu sei il Signore, il Dio dei secoli.</p> <div class="titoli">Saper scegliere bene, soprattutto la propria sposa</div> <p><sup>20</sup>Il ventre consuma ogni cibo,<br>eppure un cibo è preferibile a un altro.<br> <sup>21</sup>Il palato distingue al gusto la selvaggina,<br>così un cuore intelligente i discorsi bugiardi.<br> <sup>22</sup>Un cuore perverso è causa di dolore,<br>un uomo dalla molta esperienza lo ripaga.<br> <sup>23</sup>Una donna accetta qualsiasi marito,<br>ma vi è una giovane che è migliore di un'altra.<br> <sup>24</sup>La bellezza di una donna allieta il volto<br>e sorpassa ogni desiderio dell'uomo.<br> <sup>25</sup>Se sulla sua lingua vi è bontà e dolcezza,<br>suo marito non è un comune mortale.<br> <sup>26</sup>Chi si procura una sposa, possiede il primo dei beni,<br>un aiuto adatto a lui e una colonna d'appoggio.<br> <sup>27</sup>Dove non esiste siepe, la proprietà viene saccheggiata,<br>dove non c'è donna, l'uomo geme randagio.<br> <sup>28</sup>Chi si fida di un agile ladro che corre di città in città?<br>Così è per l'uomo che non ha un nido<br>e che si corica là dove lo coglie la notte.<br></p>