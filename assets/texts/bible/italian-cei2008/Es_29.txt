<div class="titoli">Consacrazione di Aronne e dei suoi figli</div> <p><sup>1</sup>Osserverai questo rito per consacrarli al mio sacerdozio. Prendi un giovenco e due arieti senza difetto; <sup>2</sup>poi pani azzimi, focacce azzime impastate con olio e schiacciate azzime cosparse di olio: le preparerai con fior di farina di frumento. <sup>3</sup>Le disporrai in un solo canestro e le offrirai nel canestro insieme con il giovenco e i due arieti. <br> <sup>4</sup>Farai avvicinare Aronne e i suoi figli all'ingresso della tenda del convegno e li laverai con acqua. <sup>5</sup>Prenderai le vesti e rivestirai Aronne della tunica, del manto dell'efod, dell'efod e del pettorale; lo cingerai con la cintura dell'efod; <sup>6</sup>gli porrai sul capo il turbante e fisserai il diadema sacro sopra il turbante. <sup>7</sup>Poi prenderai l'olio dell'unzione, lo verserai sul suo capo e lo ungerai. <sup>8</sup>Quanto ai suoi figli, li farai avvicinare, li rivestirai di tuniche; <sup>9</sup>li cingerai con la cintura e legherai loro i berretti. Il sacerdozio apparterrà loro per decreto perenne. Così darai l'investitura ad Aronne e ai suoi figli. <br> <sup>10</sup>Farai poi avvicinare il giovenco davanti alla tenda del convegno. Aronne e i suoi figli poseranno le mani sulla sua testa. <sup>11</sup>Immolerai il giovenco davanti al Signore, all'ingresso della tenda del convegno. <sup>12</sup>Prenderai parte del suo sangue e con il dito lo spalmerai sui corni dell'altare. Il resto del sangue lo verserai alla base dell'altare. <sup>13</sup>Prenderai tutto il grasso che avvolge le viscere, il lobo del fegato, i reni con il grasso che vi è sopra, e li farai ardere in sacrificio sull'altare. <sup>14</sup>Ma la carne del giovenco, la sua pelle e i suoi escrementi li brucerai fuori dell'accampamento perché si tratta di un sacrificio per il peccato. <br> <sup>15</sup>Prenderai poi uno degli arieti; Aronne e i suoi figli poseranno le mani sulla sua testa. <sup>16</sup>Immolerai l'ariete, ne raccoglierai il sangue e lo spargerai intorno all'altare. <sup>17</sup>Dividerai in pezzi l'ariete, ne laverai le viscere e le zampe e le disporrai sui quarti e sulla testa. <sup>18</sup>Allora farai bruciare sull'altare tutto l'ariete. È un olocausto in onore del Signore, un profumo gradito, un'offerta consumata dal fuoco in onore del Signore. <br> <sup>19</sup>Prenderai il secondo ariete; Aronne e i suoi figli poseranno le mani sulla sua testa. <sup>20</sup>Lo immolerai, prenderai parte del suo sangue e ne porrai sul lobo dell'orecchio destro di Aronne, sul lobo dell'orecchio destro dei suoi figli, sul pollice della loro mano destra e sull'alluce del loro piede destro; poi spargerai il sangue intorno all'altare. <sup>21</sup>Prenderai di questo sangue dall'altare e insieme un po' d'olio dell'unzione e ne spruzzerai su Aronne e le sue vesti, sui figli di Aronne e le loro vesti: così sarà consacrato lui con le sue vesti e, insieme con lui, i suoi figli con le loro vesti. <br> <sup>22</sup>Prenderai il grasso dell'ariete: la coda, il grasso che copre le viscere, il lobo del fegato, i due reni, con il grasso che vi è sopra, e la coscia destra, perché è l'ariete dell'investitura. <sup>23</sup>Prenderai anche un pane rotondo, una focaccia all'olio e una schiacciata dal canestro di azzimi deposto davanti al Signore. <sup>24</sup>Metterai il tutto sulle palme di Aronne e sulle palme dei suoi figli e farai compiere il rito di elevazione davanti al Signore. <sup>25</sup>Riprenderai ogni cosa dalle loro mani e la farai bruciare sull'altare, insieme all'olocausto, come profumo gradito davanti al Signore: è un'offerta consumata dal fuoco in onore del Signore. <br> <sup>26</sup>Prenderai il petto dell'ariete dell'investitura di Aronne e lo presenterai con rito di elevazione davanti al Signore: diventerà la tua porzione. <sup>27</sup>Consacrerai il petto con il rito di elevazione e la coscia con il rito di innalzamento, prelevandoli dall'ariete dell'investitura: saranno di Aronne e dei suoi figli. <sup>28</sup>Dovranno appartenere ad Aronne e ai suoi figli, come porzione loro riservata dagli Israeliti, in forza di legge perenne. Perché è un prelevamento, un prelevamento cioè che gli Israeliti dovranno operare in tutti i loro sacrifici di comunione, un prelevamento dovuto al Signore. <br> <sup>29</sup>Le vesti sacre di Aronne passeranno, dopo di lui, ai suoi figli, che se ne rivestiranno per ricevere l'unzione e l'investitura. <sup>30</sup>Quello dei figli di Aronne che gli succederà nel sacerdozio ed entrerà nella tenda del convegno per officiare nel santuario, porterà queste vesti per sette giorni. <br> <sup>31</sup>Poi prenderai l'ariete dell'investitura e ne cuocerai le carni in luogo santo. <sup>32</sup>Aronne e i suoi figli mangeranno la carne dell'ariete e il pane contenuto nel canestro all'ingresso della tenda del convegno. <sup>33</sup>Mangeranno così ciò che sarà servito per compiere il rito espiatorio, nel corso della loro investitura e consacrazione. Nessun estraneo ne deve mangiare, perché sono cose sante. <sup>34</sup>Nel caso che al mattino ancora restasse carne del sacrificio d'investitura e del pane, brucerai questo avanzo nel fuoco. Non lo si mangerà: è cosa santa. <br> <sup>35</sup>Farai dunque ad Aronne e ai suoi figli quanto ti ho comandato. Per sette giorni compirai il rito dell'investitura. <sup>36</sup>In ciascun giorno offrirai un giovenco in sacrificio per il peccato, in espiazione; toglierai il peccato dall'altare compiendo per esso il rito espiatorio, e in seguito lo ungerai per consacrarlo. <sup>37</sup>Per sette giorni compirai il rito espiatorio per l'altare e lo consacrerai. Diverrà allora una cosa santissima e quanto toccherà l'altare sarà santo. <br> <sup>38</sup>Ecco ciò che tu offrirai sull'altare: due agnelli di un anno ogni giorno, per sempre. <sup>39</sup>Offrirai uno di questi agnelli al mattino, il secondo al tramonto. <sup>40</sup>Con il primo agnello offrirai un decimo di efa di fior di farina, impastata con un quarto di hin di olio puro, e una libagione di un quarto di hin di vino. <sup>41</sup>Offrirai il secondo agnello al tramonto con un'oblazione e una libagione come quelle del mattino: profumo gradito, offerta consumata dal fuoco in onore del Signore. <sup>42</sup>Questo è l'olocausto perenne di generazione in generazione, all'ingresso della tenda del convegno, alla presenza del Signore, dove io vi darò convegno per parlarti. <br> <sup>43</sup>Darò convegno agli Israeliti in questo luogo, che sarà consacrato dalla mia gloria. <sup>44</sup>Consacrerò la tenda del convegno e l'altare. Consacrerò anche Aronne e i suoi figli, perché esercitino il sacerdozio per me. <sup>45</sup>Abiterò in mezzo agli Israeliti e sarò il loro Dio. <sup>46</sup>Sapranno che io sono il Signore, loro Dio, che li ho fatti uscire dalla terra d'Egitto, per abitare in mezzo a loro, io il Signore, loro Dio. <br> </p><p></p>