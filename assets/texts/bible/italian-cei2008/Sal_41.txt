<div class="titoli">Preghiera di un malato, abbandonato da tutti</div> <p><sup>1</sup>Al maestro del coro. Salmo. Di Davide.<br><br> <sup>2</sup>Beato l'uomo che ha cura del debole:<br> nel giorno della sventura il Signore lo libera.</p> <p><sup>3</sup>Il Signore veglierà su di lui,<br> lo farà vivere beato sulla terra,<br> non lo abbandonerà in preda ai nemici.</p> <p><sup>4</sup>Il Signore lo sosterrà sul letto del dolore;<br> tu lo assisti quando giace ammalato.</p> <p><sup>5</sup>Io ho detto: «Pietà di me, Signore,<br> guariscimi: contro di te ho peccato».</p> <p><sup>6</sup>I miei nemici mi augurano il male:<br> »Quando morirà e perirà il suo nome?».</p> <p><sup>7</sup>Chi viene a visitarmi dice il falso,<br> il suo cuore cova cattiveria<br> e, uscito fuori, sparla.</p> <p><sup>8</sup>Tutti insieme, quelli che mi odiano<br> contro di me tramano malefìci,<br> hanno per me pensieri maligni:</p> <p><sup>9</sup>«Lo ha colpito una malattia infernale;<br> dal letto dove è steso non potrà più rialzarsi».</p> <p><sup>10</sup>Anche l'amico in cui confidavo,<br> che con me divideva il pane,<br> contro di me alza il suo piede.</p> <p><sup>11</sup>Ma tu, Signore, abbi pietà, rialzami,<br> che io li possa ripagare.</p> <p><sup>12</sup>Da questo saprò che tu mi vuoi bene:<br> se non trionfa su di me il mio nemico.</p> <p><sup>13</sup>Per la mia integrità tu mi sostieni<br> e mi fai stare alla tua presenza per sempre.</p> <p><sup>14</sup>Sia benedetto il Signore, Dio d'Israele,<br> da sempre e per sempre. Amen, amen.</p> <p></p>