<div class="titoli">PREGHIERA DI GESU' FIGLIO DI SIRA</div> <div class="titoli">Inno di ringraziamento</div> <p><sup>1</sup>Ti loderò, Signore, re,<br>e ti canterò, Dio, mio salvatore,<br>loderò il tuo nome,<br> <sup>2</sup>perché sei stato mio riparo e mio aiuto,<br>salvando il mio corpo dalla perdizione,<br>dal laccio di una lingua calunniatrice,<br>dalle labbra di quelli che proferiscono menzogna,<br>e di fronte a quanti mi circondavano<br>sei stato il mio aiuto <sup>3</sup>e mi hai liberato,<br>secondo la grandezza della tua misericordia e del tuo nome,<br>dai morsi di chi stava per divorarmi,<br>dalla mano di quelli che insidiavano la mia vita,<br>dalle molte tribolazioni di cui soffrivo,<br> <sup>4</sup>dal soffocamento di una fiamma avvolgente<br>e dal fuoco che non avevo acceso,<br> <sup>5</sup>dal profondo del seno degl'inferi,<br>dalla lingua impura e dalla parola falsa<br> <sup>6</sup>e dal colpo di una lingua ingiusta.<br>La mia anima era vicina alla morte,<br>la mia vita era giù, vicino agl'inferi.<br> <sup>7</sup>Mi assalivano da ogni parte e nessuno mi aiutava;<br>mi rivolsi al soccorso degli uomini, e non c'era.<br> <sup>8</sup>Allora mi ricordai della tua misericordia, Signore,<br>e dei tuoi benefici da sempre,<br>perché tu liberi quelli che sperano in te<br>e li salvi dalla mano dei nemici.<br> <sup>9</sup>Innalzai dalla terra la mia supplica<br>e pregai per la liberazione dalla morte.<br> <sup>10</sup>Esclamai: «Signore, padre del mio signore,<br>non mi abbandonare nei giorni della tribolazione,<br>quando sono senz'aiuto, nel tempo dell'arroganza.<br> <sup>11</sup>Io loderò incessantemente il tuo nome,<br>canterò inni a te con riconoscenza».<br>La mia supplica fu esaudita:<br> <sup>12</sup>tu infatti mi salvasti dalla rovina<br>e mi strappasti da una cattiva condizione.<br>Per questo ti loderò e ti canterò,<br>e benedirò il nome del Signore.</p> <div class="titoli">La ricerca della sapienza</div> <p><sup>13</sup>Quand'ero ancora giovane, prima di andare errando,<br>ricercai assiduamente la sapienza nella mia preghiera.<br> <sup>14</sup>Davanti al tempio ho pregato per essa,<br>e sino alla fine la ricercherò.<br> <sup>15</sup>Del suo fiorire, come uva vicina a maturare,<br>il mio cuore si rallegrò.<br>Il mio piede s'incamminò per la via retta,<br>fin da giovane ho seguìto la sua traccia.<br> <sup>16</sup>Chinai un poco l'orecchio, l'accolsi<br>e vi trovai per me un insegnamento abbondante.<br> <sup>17</sup>Con essa feci progresso;<br>onorerò chi mi ha concesso la sapienza.<br> <sup>18</sup>Ho deciso infatti di metterla in pratica,<br>sono stato zelante nel bene e non me ne vergogno.<br> <sup>19</sup>La mia anima si è allenata in essa,<br>sono stato diligente nel praticare la legge.<br>Ho steso le mie mani verso l'alto<br>e ho deplorato che venga ignorata.<br> <sup>20</sup>A essa ho rivolto la mia anima<br>e l'ho trovata nella purezza.<br>In essa ho acquistato senno fin da principio,<br>per questo non l'abbandonerò.<br> <sup>21</sup>Le mie viscere si sono commosse nel ricercarla,<br>per questo ho fatto un acquisto prezioso.<br> <sup>22</sup>Il Signore mi ha dato come mia ricompensa una lingua<br>e con essa non cesserò di lodarlo.<br> <sup>23</sup>Avvicinatevi a me, voi che siete senza istruzione,<br>prendete dimora nella mia scuola.<br> <sup>24</sup>Perché volete privarvi di queste cose,<br>mentre le vostre anime sono tanto assetate?<br> <sup>25</sup>Ho aperto la mia bocca e ho parlato:<br>«Acquistatela per voi senza denaro.<br> <sup>26</sup>Sottoponete il collo al suo giogo<br>e la vostra anima accolga l'istruzione:<br>essa è vicina a chi la cerca.<br> <sup>27</sup>Con i vostri occhi vedete che ho faticato poco<br>e ho trovato per me un grande tesoro.<br> <sup>28</sup>Acquistate l'istruzione con grande quantità d'argento<br>e con essa otterrete molto oro.<br> <sup>29</sup>L'anima vostra si diletti della misericordia di lui,<br>non vergognatevi di lodarlo.<br> <sup>30</sup>Compite la vostra opera per tempo<br>ed egli a suo tempo vi ricompenserà».</p>