<div class="titoli">Eliu esorta Giobbe a ricercare Dio</div> <p><sup>1</sup>Eliu prese a dire:</p> <p> <sup>2</sup>«Ti pare di aver pensato correttamente,<br> quando dicesti: «Sono giusto davanti a Dio»?<br> <sup>3</sup>Tu dici infatti: «A che serve?<br> Quale guadagno ho a non peccare?».<br> <sup>4</sup>Voglio replicare a te<br> e ai tuoi amici insieme con te.<br> <sup>5</sup>Contempla il cielo e osserva,<br> considera le nubi, come sono più alte di te.<br> <sup>6</sup>Se pecchi, che cosa gli fai?<br> Se aumenti i tuoi delitti, che danno gli arrechi?<br> <sup>7</sup>Se tu sei giusto, che cosa gli dai<br> o che cosa riceve dalla tua mano?<br> <sup>8</sup>Su un uomo come te ricade la tua malizia,<br> su un figlio d'uomo la tua giustizia!<br> <sup>9</sup>Si grida sotto il peso dell'oppressione,<br> si invoca aiuto contro il braccio dei potenti,<br> <sup>10</sup>ma non si dice: «Dov'è quel Dio che mi ha creato,<br> che ispira nella notte canti di gioia,<br> <sup>11</sup>che ci rende più istruiti delle bestie selvatiche,<br> che ci fa più saggi degli uccelli del cielo?».<br> <sup>12</sup>Si grida, allora, ma egli non risponde<br> a causa della superbia dei malvagi.<br> <sup>13</sup>È inutile: Dio non ascolta<br> e l'Onnipotente non vi presta attenzione;<br> <sup>14</sup>ancor meno quando tu dici che non lo vedi,<br> che la tua causa sta innanzi a lui e tu in lui speri,<br> <sup>15</sup>e così pure quando dici che la sua ira non punisce<br> né si cura molto dell'iniquità.<br> <sup>16</sup>Giobbe dunque apre a vuoto la sua bocca<br> e accumula chiacchiere senza senso».<br></p>