<div class="titoli">INTRODUZIONE</div> <p><sup>1</sup>Proverbi di Salomone, figlio di Davide, re d'Israele,<br> <sup>2</sup>per conoscere la sapienza e l'istruzione,<br>per capire i detti intelligenti,<br> <sup>3</sup>per acquistare una saggia educazione,<br>equità, giustizia e rettitudine,<br> <sup>4</sup>per rendere accorti gli inesperti<br>e dare ai giovani conoscenza e riflessione.<br> <sup>5</sup>Il saggio ascolti e accrescerà il sapere,<br>e chi è avveduto acquisterà destrezza,<br> <sup>6</sup>per comprendere proverbi e allegorie,<br>le massime dei saggi e i loro enigmi.<br> <sup>7</sup>Il timore del Signore è principio della scienza;<br>gli stolti disprezzano la sapienza e l'istruzione.<br> </p> <div class="titoli">LA SAPIENZA E I SUOI CONSIGLI</div> <div class="titoli">Non accettare gli inviti dei malvagi</div> <p><sup>8</sup>Ascolta, figlio mio, l'istruzione di tuo padre<br>e non disprezzare l'insegnamento di tua madre,<br> <sup>9</sup>perché saranno corona graziosa sul tuo capo<br>e monili per il tuo collo.<br> <sup>10</sup>Figlio mio, se i malvagi ti vogliono sedurre,<br>tu non acconsentire!<br> <sup>11</sup>Se ti dicono: «Vieni con noi,<br>complottiamo per spargere sangue,<br>insidiamo senza motivo l'innocente,<br> <sup>12</sup>inghiottiamoli vivi come fa il regno dei morti,<br>interi, come coloro che scendono nella fossa;<br> <sup>13</sup>troveremo ogni specie di beni preziosi,<br>riempiremo di bottino le nostre case,<br> <sup>14</sup>tu tirerai a sorte la tua parte insieme con noi,<br>una sola borsa avremo in comune»,<br> <sup>15</sup>figlio mio, non andare per la loro strada,<br>tieniti lontano dai loro sentieri!<br> <sup>16</sup>I loro passi infatti corrono verso il male<br>e si affrettano a spargere sangue.<br> <sup>17</sup>Invano si tende la rete<br>sotto gli occhi di ogni sorta di uccelli.<br> <sup>18</sup>Ma costoro complottano contro il proprio sangue,<br>pongono agguati contro se stessi.<br> <sup>19</sup>Tale è la fine di chi è avido di guadagno;<br>la cupidigia toglie di mezzo colui che ne è dominato.<br> </p> <div class="titoli">La sapienza invita a seguirla</div> <p><sup>20</sup>La sapienza grida per le strade,<br>nelle piazze fa udire la voce;<br> <sup>21</sup>nei clamori della città essa chiama,<br>pronuncia i suoi detti alle porte della città:<br> <sup>22</sup>«Fino a quando, o inesperti, amerete l'inesperienza<br>e gli spavaldi si compiaceranno delle loro spavalderie<br>e gli stolti avranno in odio la scienza?<br> <sup>23</sup>Tornate alle mie esortazioni:<br>ecco, io effonderò il mio spirito su di voi<br>e vi manifesterò le mie parole.<br> <sup>24</sup>Perché vi ho chiamati ma avete rifiutato,<br>ho steso la mano e nessuno se ne è accorto.<br> <sup>25</sup>Avete trascurato ogni mio consiglio<br>e i miei rimproveri non li avete accolti;<br> <sup>26</sup>anch'io riderò delle vostre sventure,<br>mi farò beffe quando su di voi verrà la paura,<br> <sup>27</sup>quando come una tempesta vi piomberà addosso il terrore,<br>quando la disgrazia vi raggiungerà come un uragano,<br>quando vi colpiranno angoscia e tribolazione.<br> <sup>28</sup>Allora mi invocheranno, ma io non risponderò,<br>mi cercheranno, ma non mi troveranno.<br> <sup>29</sup>Perché hanno odiato la sapienza<br>e non hanno preferito il timore del Signore,<br> <sup>30</sup>non hanno accettato il mio consiglio<br>e hanno disprezzato ogni mio rimprovero;<br> <sup>31</sup>mangeranno perciò il frutto della loro condotta<br>e si sazieranno delle loro trame.<br> <sup>32</sup>Sì, lo smarrimento degli inesperti li ucciderà<br>e la spensieratezza degli sciocchi li farà perire;<br> <sup>33</sup>ma chi ascolta me vivrà in pace<br>e sarà sicuro senza temere alcun male».<br></p>