<div class="titoli">Inno di ringraziamento a Dio per la sua bontà</div> <p><sup>1</sup>Al maestro del coro. Salmo. Di Davide. Canto.<br><br> <sup>2</sup>Per te il silenzio è lode, o Dio, in Sion,<br> a te si sciolgono i voti.</p> <p><sup>3</sup>A te, che ascolti la preghiera,<br> viene ogni mortale.</p> <p><sup>4</sup>Pesano su di noi le nostre colpe,<br> ma tu perdoni i nostri delitti.</p> <p><sup>5</sup>Beato chi hai scelto perché ti stia vicino:<br> abiterà nei tuoi atri.<br> Ci sazieremo dei beni della tua casa,<br> delle cose sacre del tuo tempio.</p> <p><sup>6</sup>Con i prodigi della tua giustizia,<br> tu ci rispondi, o Dio, nostra salvezza,<br> fiducia degli estremi confini della terra<br> e dei mari più lontani.</p> <p><sup>7</sup>Tu rendi saldi i monti con la tua forza,<br> cinto di potenza.</p> <p><sup>8</sup>Tu plachi il fragore del mare,<br> il fragore dei suoi flutti,<br> il tumulto dei popoli.</p> <p><sup>9</sup>Gli abitanti degli estremi confini<br> sono presi da timore davanti ai tuoi segni:<br> tu fai gridare di gioia <br> le soglie dell'oriente e dell'occidente.</p> <p><sup>10</sup>Tu visiti la terra e la disseti,<br> la ricolmi di ricchezze.<br> Il fiume di Dio è gonfio di acque;<br> tu prepari il frumento per gli uomini.<br> <br> Così prepari la terra:<br> <sup>11</sup>ne irrighi i solchi, ne spiani le zolle,<br> la bagni con le piogge e benedici i suoi germogli.</p> <p><sup>12</sup>Coroni l'anno con i tuoi benefici,<br> i tuoi solchi stillano abbondanza.</p> <p><sup>13</sup>Stillano i pascoli del deserto<br> e le colline si cingono di esultanza.</p> <p><sup>14</sup>I prati si coprono di greggi,<br> le valli si ammantano di messi:<br> gridano e cantano di gioia!</p> <p></p>