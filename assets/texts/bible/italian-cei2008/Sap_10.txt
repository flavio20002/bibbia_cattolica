<div class="titoli">LA SAPIENZA NELLA STORIA D'ISRAELE</div> <div class="titoli">La sapienza nella storia delle origini</div> <p><sup>1</sup>Ella protesse il padre del mondo, plasmato per primo,<br>che era stato creato solo,<br>lo sollevò dalla sua caduta<br> <sup>2</sup>e gli diede la forza per dominare tutte le cose.<br> <sup>3</sup>Ma un ingiusto, allontanatosi da lei nella sua collera,<br>si rovinò con il suo furore fratricida.<br> <sup>4</sup>La sapienza salvò di nuovo la terra sommersa per propria colpa,<br>pilotando il giusto su un semplice legno.<br> </p> <div class="titoli">Abramo e Lot</div> <p><sup>5</sup>Quando i popoli furono confusi, unanimi nella loro malvagità,<br>ella riconobbe il giusto,<br>lo conservò davanti a Dio senza macchia<br>e lo mantenne forte nonostante la sua tenerezza per il figlio.<br> <sup>6</sup>Mentre perivano gli empi, ella liberò un giusto<br>che fuggiva il fuoco caduto sulle cinque città.<br> <sup>7</sup>A testimonianza di quella malvagità <br>esiste ancora una terra desolata, fumante,<br>alberi che producono frutti immaturi<br>e, a memoria di un'anima incredula, s'innalza una colonna di sale.<br> <sup>8</sup>Essi infatti, incuranti della sapienza,<br>non solo subirono il danno di non conoscere il bene,<br>ma lasciarono anche ai viventi un ricordo di insipienza,<br>perché nelle cose in cui sbagliarono<br>non potessero rimanere nascosti.<br> <sup>9</sup>La sapienza invece liberò dalle sofferenze<br>coloro che la servivano.<br> </p> <div class="titoli">Giacobbe</div> <p><sup>10</sup>Per diritti sentieri ella guidò il giusto<br>in fuga dall'ira del fratello,<br>gli mostrò il regno di Dio<br>e gli diede la conoscenza delle cose sante;<br>lo fece prosperare nelle fatiche<br>e rese fecondo il suo lavoro.<br> <sup>11</sup>Lo assistette contro l'ingordigia dei suoi oppressori<br>e lo rese ricco;<br> <sup>12</sup>lo custodì dai nemici,<br>lo protesse da chi lo insidiava,<br>gli assegnò la vittoria in una lotta dura,<br>perché sapesse che più potente di tutto è la pietà.<br> </p> <div class="titoli">Giuseppe</div> <p><sup>13</sup>Ella non abbandonò il giusto venduto,<br>ma lo liberò dal peccato.<br> <sup>14</sup>Scese con lui nella prigione,<br>non lo abbandonò mentre era in catene,<br>finché gli procurò uno scettro regale<br>e l'autorità su coloro che dominavano sopra di lui;<br>mostrò che i suoi accusatori erano bugiardi<br>e gli diede una gloria eterna.<br> </p> <div class="titoli">La sapienza e la liberazione di Israele</div> <p><sup>15</sup>Ella liberò il popolo santo e la stirpe senza macchia<br>da una nazione di oppressori.<br> <sup>16</sup>Entrò nell'anima di un servo del Signore<br>e con prodigi e segni tenne testa a re terribili.<br> <sup>17</sup>Diede ai santi la ricompensa delle loro pene,<br>li guidò per una strada meravigliosa,<br>divenne per loro riparo di giorno<br>e luce di stelle nella notte.<br> <sup>18</sup>Fece loro attraversare il Mar Rosso<br>e li guidò attraverso acque abbondanti;<br> <sup>19</sup>sommerse invece i loro nemici<br>e li rigettò dal fondo dell'abisso.<br> <sup>20</sup>Per questo i giusti depredarono gli empi<br>e celebrarono, o Signore, il tuo nome che è santo,<br>e lodarono concordi la tua mano che combatteva per loro,<br> <sup>21</sup>perché la sapienza aveva aperto la bocca dei muti<br>e aveva reso chiara la lingua dei bambini.<br></p>