<div class="titoli">La luce illumina il cammino degli Israeliti</div> <p><sup>1</sup>Per i tuoi santi invece c'era una luce grandissima;<br>quegli altri, sentendone le voci, senza vederne l'aspetto,<br>li proclamavano beati, perché non avevano sofferto come loro<br> <sup>2</sup>e li ringraziavano perché non nuocevano loro,<br>pur avendo subìto un torto, <br>e imploravano perdono delle passate inimicizie.<br> <sup>3</sup>Invece desti loro una colonna di fuoco,<br>come guida di un viaggio sconosciuto<br>e sole inoffensivo per un glorioso migrare in terra straniera.<br> <sup>4</sup>Meritavano di essere privati della luce e imprigionati nelle tenebre<br>quelli che avevano tenuto chiusi in carcere i tuoi figli,<br>per mezzo dei quali la luce incorruttibile della legge<br>doveva essere concessa al mondo.<br> </p> <div class="titoli">La morte dei nemici e la salvezza dei giusti</div> <p><sup>5</sup>Poiché essi avevano deliberato di uccidere i neonati dei santi<br>- e un solo bambino fu esposto e salvato -,<br>tu per castigo hai tolto di mezzo la moltitudine dei loro figli,<br>facendoli perire tutti insieme nell'acqua impetuosa.<br> <sup>6</sup>Quella notte fu preannunciata ai nostri padri,<br>perché avessero coraggio,<br>sapendo bene a quali giuramenti avevano prestato fedeltà.<br> <sup>7</sup>Il tuo popolo infatti era in attesa<br>della salvezza dei giusti, della rovina dei nemici.<br> <sup>8</sup>Difatti come punisti gli avversari,<br>così glorificasti noi, chiamandoci a te.<br> <sup>9</sup>I figli santi dei giusti offrivano sacrifici in segreto<br>e si imposero, concordi, questa legge divina:<br>di condividere allo stesso modo successi e pericoli,<br>intonando subito le sacre lodi dei padri.<br> <sup>10</sup>Faceva eco il grido discorde dei nemici<br>e si diffondeva il lamento di quanti piangevano i figli.<br> <sup>11</sup>Con la stessa pena il servo era punito assieme al padrone,<br>l'uomo comune soffriva le stesse pene del re.<br> <sup>12</sup>Tutti insieme, nello stesso modo, <br>ebbero innumerevoli morti,<br>e i vivi non bastavano a seppellirli,<br>perché in un istante fu sterminata la loro prole più nobile.<br> <sup>13</sup>Quanti erano rimasti increduli a tutto per via delle loro magie,<br>allo sterminio dei primogeniti confessarono<br>che questo popolo era figlio di Dio.<br> <sup>14</sup>Mentre un profondo silenzio avvolgeva tutte le cose,<br>e la notte era a metà del suo rapido corso,<br> <sup>15</sup>la tua parola onnipotente dal cielo, dal tuo trono regale, <br>guerriero implacabile, si lanciò in mezzo a quella terra di sterminio,<br>portando, come spada affilata, il tuo decreto irrevocabile<br> <sup>16</sup>e, fermatasi, riempì tutto di morte;<br>toccava il cielo e aveva i piedi sulla terra.<br> <sup>17</sup>Allora improvvisi fantasmi di sogni terribili li atterrivano<br>e timori inattesi piombarono su di loro.<br> <sup>18</sup>Cadendo mezzi morti qua e là,<br>mostravano quale fosse la causa della loro morte.<br> <sup>19</sup>Infatti i loro sogni terrificanti li avevano preavvisati,<br>perché non morissero ignorando il motivo delle loro sofferenze.<br> </p> <div class="titoli">Minaccia di sterminio per Israele e intercessione di Aronne</div> <p><sup>20</sup>L'esperienza della morte colpì anche i giusti<br>e nel deserto ci fu il massacro di una moltitudine,<br>ma l'ira non durò a lungo,<br> <sup>21</sup>perché un uomo irreprensibile si affrettò a difenderli,<br>avendo portato le armi del suo ministero,<br>la preghiera e l'incenso espiatorio;<br>si oppose alla collera e mise fine alla sciagura,<br>mostrando di essere il tuo servitore.<br> <sup>22</sup>Egli vinse la collera divina non con la forza del corpo<br>né con la potenza delle armi,<br>ma con la parola placò colui che castigava,<br>ricordando i giuramenti e le alleanze dei padri.<br> <sup>23</sup>Quando ormai i morti erano caduti a mucchi gli uni sugli altri,<br>egli, ergendosi là in mezzo, arrestò l'ira<br>e le tagliò la strada che conduceva verso i viventi.<br> <sup>24</sup>Sulla sua veste lunga fino ai piedi portava tutto il mondo,<br>le glorie dei padri scolpite su quattro file di pietre preziose<br>e la tua maestà sopra il diadema della sua testa.<br> <sup>25</sup>Di fronte a queste insegne lo sterminatore indietreggiò, ebbe paura,<br>perché bastava questa sola prova dell'ira divina.<br></p>