<div class="titoli">Le creature come castigo e beneficio: le quaglie</div> <p><sup>1</sup>Per questo furono giustamente puniti con esseri simili<br>e torturati con una moltitudine di bestie.<br> <sup>2</sup>Invece di tale castigo, tu beneficasti il tuo popolo;<br>per appagarne il forte appetito<br>gli preparasti come cibo quaglie dal gusto insolito,<br> <sup>3</sup>perché quelli che desideravano cibo,<br>a causa del ribrezzo per gli animali inviati contro di loro,<br>perdessero anche l'istinto della fame,<br>mentre questi, rimasti privi di cibo per un breve periodo,<br>provassero un gusto insolito.<br> <sup>4</sup>Era necessario che su quei tiranni<br>si abbattesse una carestia implacabile<br>e a questi si mostrasse soltanto <br>come erano tormentati i loro nemici.<br> </p> <div class="titoli">Serpenti, cavallette, mosconi</div> <p><sup>5</sup>Quando infatti li assalì il terribile furore delle bestie<br>e venivano distrutti per i morsi di serpenti sinuosi,<br>la tua collera non durò sino alla fine.<br> <sup>6</sup>Per correzione furono turbati per breve tempo,<br>ed ebbero un segno di salvezza<br>a ricordo del precetto della tua legge.<br> <sup>7</sup>Infatti chi si volgeva a guardarlo era salvato<br>non per mezzo dell'oggetto che vedeva,<br>ma da te, salvatore di tutti.<br> <sup>8</sup>Anche in tal modo hai persuaso i nostri nemici<br>che sei tu colui che libera da ogni male.<br> <sup>9</sup>Essi infatti furono uccisi dai morsi di cavallette e mosconi,<br>né si trovò un rimedio per la loro vita,<br>meritando di essere puniti con tali mezzi.<br> <sup>10</sup>Invece contro i tuoi figli<br>neppure i denti di serpenti velenosi prevalsero,<br>perché la tua misericordia venne loro incontro e li guarì.<br> <sup>11</sup>Perché ricordassero le tue parole,<br>venivano feriti ed erano subito guariti,<br>per timore che, caduti in un profondo oblio,<br>fossero esclusi dai tuoi benefici.<br> <sup>12</sup>Non li guarì né un'erba né un unguento,<br>ma la tua parola, o Signore, che tutto risana.<br> <sup>13</sup>Tu infatti hai potere sulla vita e sulla morte,<br>conduci alle porte del regno dei morti e fai risalire.<br> <sup>14</sup>L'uomo uccide con la sua malvagità,<br>ma non può far ritornare uno spirito che se n'è andato,<br>né libera un'anima già accolta nel regno dei morti.<br> </p> <div class="titoli">La grandine e la pioggia</div> <p><sup>15</sup>È impossibile sfuggire alla tua mano:<br> <sup>16</sup>perciò gli empi, che rifiutavano di conoscerti,<br>furono fustigati dalla forza del tuo braccio,<br>perseguitati da piogge strane, da grandine,<br>da acquazzoni travolgenti, e consumati dal fuoco.<br> <sup>17</sup>E, cosa più sorprendente, nell'acqua che tutto spegne<br>il fuoco prendeva sempre più forza,<br>perché alleato dei giusti è l'universo.<br> <sup>18</sup>Talvolta la fiamma si attenuava<br>per non bruciare gli animali inviati contro gli empi<br>e per far loro comprendere a tale vista<br>che erano incalzati dal giudizio di Dio.<br> <sup>19</sup>Altre volte, anche in mezzo all'acqua,<br>la fiamma bruciava oltre la potenza del fuoco<br>per distruggere i germogli di una terra iniqua.<br> </p> <div class="titoli">La manna</div> <p><sup>20</sup>Invece hai sfamato il tuo popolo con il cibo degli angeli,<br>dal cielo hai offerto loro un pane pronto senza fatica,<br>capace di procurare ogni delizia e soddisfare ogni gusto.<br> <sup>21</sup>Questo tuo alimento manifestava la tua dolcezza verso i figli,<br>si adattava al gusto di chi ne mangiava,<br>si trasformava in ciò che ognuno desiderava.<br> </p> <div class="titoli">Neve, acqua e fuoco</div> <p><sup>22</sup>Neve e ghiaccio resistevano al fuoco e non si fondevano,<br>perché sapessero che il fuoco, che ardeva nella grandine<br>e lampeggiava nelle piogge, distruggeva i frutti dei nemici;<br> <sup>23</sup>al contrario, perché i giusti si nutrissero,<br>dimenticava perfino la propria forza.<br> <sup>24</sup>La creazione infatti, obbedendo a te che l'hai fatta,<br>si irrigidisce per punire gli ingiusti<br>e si addolcisce a favore di quelli che confidano in te.<br> <sup>25</sup>Per questo anche allora, adattandosi a tutto,<br>era al servizio del tuo dono che nutre tutti,<br>secondo il desiderio di chi ti pregava,<br> <sup>26</sup>perché i tuoi figli, che hai amato, o Signore,<br>imparassero che non le diverse specie di frutti nutrono l'uomo,<br>ma la tua parola tiene in vita coloro che credono in te.<br> <sup>27</sup>Ciò che infatti non era stato distrutto dal fuoco<br>si scioglieva appena scaldato da un breve raggio di sole,<br> <sup>28</sup>perché fosse noto che si deve prevenire il sole per renderti grazie<br>e incontrarti al sorgere della luce,<br> <sup>29</sup>poiché la speranza dell'ingrato si scioglierà come brina invernale<br>e si disperderà come un'acqua inutilizzabile.<br></p>>