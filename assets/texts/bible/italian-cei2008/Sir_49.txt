<div class="titoli">Giosia e Geremia</div> <p><sup>1</sup>Il ricordo di Giosia è come una mistura d'incenso,<br>preparata dall'arte del profumiere.<br>In ogni bocca è dolce come il miele,<br>come musica in un banchetto.<br> <sup>2</sup>Egli si dedicò alla riforma del popolo<br>e sradicò gli abomini dell'empietà.<br> <sup>3</sup>Diresse il suo cuore verso il Signore,<br>in un'epoca d'iniqui riaffermò la pietà.</p> <p><sup>4</sup>Se si eccettuano Davide, Ezechia e Giosia,<br>tutti agirono perversamente;<br>poiché avevano abbandonato la legge dell'Altissimo,<br>i re di Giuda scomparvero.<br> <sup>5</sup>Lasciarono infatti il loro potere ad altri,<br>la loro gloria a una nazione straniera.<br> <sup>6</sup>I nemici incendiarono l'eletta città del santuario,<br>resero deserte le sue strade,<br> <sup>7</sup>secondo la parola di Geremia, che essi però maltrattarono,<br>benché fosse stato consacrato profeta nel seno materno,<br>per estirpare, distruggere e mandare in rovina,<br>ma anche per costruire e piantare.</p> <div class="titoli">Ezechiele e i dodici profeti</div> <p><sup>8</sup>Ezechiele contemplò una visione di gloria,<br>che Dio gli mostrò sul carro dei cherubini.<br> <sup>9</sup>Si ricordò dei nemici nell'uragano,<br>beneficò quanti camminavano nella retta via.<br> <sup>10</sup>Le ossa dei dodici profeti <br>rifioriscano dalla loro tomba,<br>perché essi hanno consolato Giacobbe,<br>lo hanno riscattato con la loro confidente speranza.</p> <div class="titoli">Zorobabele, Giosuè e Neemia</div> <p><sup>11</sup>Come elogiare Zorobabele?<br>Egli è come un sigillo nella mano destra;<br> <sup>12</sup>così anche Giosuè figlio di Iosedek:<br>nei loro giorni hanno riedificato la casa,<br>hanno elevato al Signore un tempio santo,<br>destinato a una gloria eterna.<br> <sup>13</sup>Anche la memoria di Neemia durerà a lungo;<br>egli rialzò le nostre mura demolite,<br>vi pose porte e sbarre<br>e fece risorgere le nostre case.<br> </p> <div class="titoli">Enoc, Giuseppe, Sem, Set, Adamo</div> <p><sup>14</sup>Nessuno sulla terra fu creato eguale a Enoc;<br>difatti egli fu assunto dalla terra.<br> <sup>15</sup>Non nacque un altro uomo come Giuseppe,<br>guida dei fratelli, sostegno del popolo;<br>perfino le sue ossa furono onorate.<br> <sup>16</sup>Sem e Set furono glorificati fra gli uomini,<br>ma, nella creazione, superiore a ogni vivente è Adamo.<br></p>