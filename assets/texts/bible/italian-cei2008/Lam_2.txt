<div class="titoli">Seconda lamentazione: il giorno dell'ira divina</div> <p><sup>1</sup>Come il Signore ha oscurato<br>nella sua ira la figlia di Sion!<br>Ha scagliato dal cielo in terra<br>la gloria d'Israele.<br>Non si è ricordato dello sgabello dei suoi piedi<br>nel giorno del suo furore.<br> <sup>2</sup>Il Signore ha distrutto senza pietà<br>tutti i pascoli di Giacobbe;<br>ha abbattuto nella sua ira<br>le fortezze della figlia di Giuda,<br>ha prostrato a terra, ha profanato<br>il suo regno e i suoi capi.<br> <sup>3</sup>Con ira ardente egli ha infranto<br>tutta la potenza d'Israele.<br>Ha ritratto la destra davanti al nemico;<br>ha acceso in Giacobbe come una fiamma di fuoco,<br>che divora tutt'intorno.<br> <sup>4</sup>Ha teso il suo arco come un nemico,<br>ha tenuto ferma la destra <br>come un avversario,<br>ha ucciso quanto è delizia dell'occhio.<br>Sulla tenda della figlia di Sion<br>ha rovesciato la sua ira come fuoco.<br> <sup>5</sup>Il Signore è divenuto come un nemico,<br>ha distrutto Israele;<br>ha demolito tutti i suoi palazzi,<br>ha abbattuto le sue fortezze,<br>ha moltiplicato alla figlia di Giuda<br>lamento e cordoglio.<br> <sup>6</sup>Ha devastato come un giardino la sua dimora,<br>ha distrutto il luogo della riunione.<br>Il Signore ha fatto dimenticare in Sion<br>la festa e il sabato,<br>ha rigettato nel furore della sua ira<br>re e sacerdoti.<br> <sup>7</sup>Il Signore ha rigettato il suo altare,<br>ha aborrito il suo santuario;<br>ha consegnato le mura dei suoi palazzi<br>in mano ai nemici.<br>Essi alzarono grida nel tempio del Signore<br>come in un giorno di festa.<br> <sup>8</sup>Il Signore ha deciso di demolire<br>le mura della figlia di Sion,<br>ha steso la corda per le misure,<br>non ritrarrà la mano dalla distruzione;<br>ha reso desolati bastione e baluardo,<br>ambedue sono in rovina.<br> <sup>9</sup>Sono affondate nella terra le sue porte,<br>egli ne ha rovinato e spezzato le sbarre.<br>Il suo re e i suoi capi sono tra le genti;<br>non c'è più legge<br>e neppure i suoi profeti hanno ricevuto<br>visioni dal Signore.<br> <sup>10</sup>Siedono a terra in silenzio<br>gli anziani della figlia di Sion,<br>hanno cosparso di cenere il capo,<br>si sono cinti di sacco;<br>curvano a terra il capo<br>le vergini di Gerusalemme.<br> <sup>11</sup>Si sono consunti per le lacrime i miei occhi,<br>le mie viscere sono sconvolte;<br>si riversa per terra la mia bile<br>per la rovina della figlia del mio popolo,<br>mentre viene meno il bambino e il lattante<br>nelle piazze della città.<br> <sup>12</sup>Alle loro madri dicevano:<br>«Dove sono il grano e il vino?».<br>Intanto venivano meno come feriti<br>nelle piazze della città;<br>esalavano il loro respiro<br>in grembo alle loro madri.<br> <sup>13</sup>A che cosa ti assimilerò?<br>A che cosa ti paragonerò, figlia di Gerusalemme?<br>A che cosa ti eguaglierò per consolarti,<br>vergine figlia di Sion?<br>Poiché è grande come il mare la tua rovina:<br>chi potrà guarirti?<br> <sup>14</sup>I tuoi profeti hanno avuto per te visioni<br>di cose vane e insulse,<br>non hanno svelato la tua colpa<br>per cambiare la tua sorte;<br>ma ti hanno vaticinato lusinghe,<br>vanità e illusioni.<br> <sup>15</sup>Contro di te battono le mani<br>quanti passano per la via;<br>fischiano di scherno, scrollano il capo<br>sulla figlia di Gerusalemme:<br>«È questa la città che dicevano bellezza perfetta,<br>gioia di tutta la terra?».<br> <sup>16</sup>Spalancano contro di te la bocca<br>tutti i tuoi nemici,<br>fischiano di scherno e digrignano i denti,<br>dicono: «L'abbiamo divorata!<br>Questo è il giorno che aspettavamo,<br>siamo arrivati a vederlo».<br> <sup>17</sup>Il Signore ha compiuto quanto aveva decretato,<br>ha adempiuto la sua parola<br>decretata dai giorni antichi,<br>ha distrutto senza pietà,<br>ha fatto gioire su di te il nemico,<br>ha esaltato la potenza dei tuoi avversari.<br> <sup>18</sup>Grida dal tuo cuore al Signore,<br>gemi, figlia di Sion;<br>fa' scorrere come torrente le tue lacrime,<br>giorno e notte!<br>Non darti pace,<br>non abbia tregua la pupilla del tuo occhio!<br> <sup>19</sup>Àlzati, grida nella notte,<br>quando cominciano i turni di sentinella,<br>effondi come acqua il tuo cuore,<br>davanti al volto del Signore;<br>alza verso di lui le mani<br>per la vita dei tuoi bambini,<br>che muoiono di fame <br>all'angolo di ogni strada.<br> <sup>20</sup>«Guarda, Signore, e considera;<br>chi mai hai trattato così?<br>Le donne divorano i loro frutti,<br>i bimbi che si portano in braccio!<br>Sono trucidati nel santuario del Signore<br>sacerdoti e profeti!<br> <sup>21</sup>Giacciono a terra per le strade <br>ragazzi e anziani;<br>le mie vergini e i miei giovani<br>sono caduti di spada.<br>Hai ucciso nel giorno della tua ira,<br>hai trucidato senza pietà.<br> <sup>22</sup>Come a un giorno di festa hai convocato<br>i miei terrori da tutte le parti.<br>Nel giorno dell'ira del Signore<br>non vi fu né superstite né fuggiasco.<br>Quelli che io avevo portati in braccio e allevato,<br>li ha sterminati il mio nemico».<br></p>