<div class="titoli">ORACOLI CONTRO ISRAELE</div> <div class="titoli">Elezione e Castigo</div> <p><sup>1</sup>Ascoltate questa parola,<br>che il Signore ha detto riguardo a voi,<br>figli d'Israele,<br>e riguardo a tutta la stirpe<br>che ho fatto salire dall'Egitto:<br> <sup>2</sup>«Soltanto voi ho conosciuto<br>tra tutte le stirpi della terra;<br>perciò io vi farò scontare<br>tutte le vostre colpe.<br> </p> <div class="titoli">Ministero profetico</div> <p><sup>3</sup>Camminano forse due uomini insieme,<br>senza essersi messi d'accordo?<br> <sup>4</sup>Ruggisce forse il leone nella foresta,<br>se non ha qualche preda?<br>Il leoncello manda un grido dalla sua tana,<br>se non ha preso nulla?<br> <sup>5</sup>Si precipita forse un uccello a terra in una trappola,<br>senza che vi sia un'esca?<br>Scatta forse la trappola dal suolo,<br>se non ha preso qualche cosa?<br> <sup>6</sup>Risuona forse il corno nella città,<br>senza che il popolo si metta in allarme?<br>Avviene forse nella città una sventura,<br>che non sia causata dal Signore?<br> <sup>7</sup>In verità, il Signore non fa cosa alcuna<br>senza aver rivelato il suo piano<br>ai suoi servitori, i profeti.<br> <sup>8</sup>Ruggisce il leone:<br>chi non tremerà?<br>Il Signore Dio ha parlato:<br>chi non profeterà?<br> </p> <div class="titoli">Colpe e castigo del regno d'Israele</div> <p><sup>9</sup>Fatelo udire nei palazzi di Asdod<br>e nei palazzi della terra d'Egitto e dite:<br>«Adunatevi sui monti di Samaria<br>e osservate quanti disordini sono in essa<br>e quali violenze sono nel suo seno».<br> <sup>10</sup>Non sanno agire con rettitudine<br>- oracolo del Signore -;<br>violenza e rapina accumulano nei loro palazzi».<br> <sup>11</sup>Perciò così dice il Signore Dio:<br>«Il nemico circonderà il paese,<br>sarà abbattuta la tua potenza<br>e i tuoi palazzi saranno saccheggiati».<br> <sup>12</sup>Così dice il Signore:<br>«Come il pastore strappa dalla bocca del leone<br>due zampe o il lobo d'un orecchio,<br>così scamperanno i figli d'Israele<br>che siedono a Samaria<br>nell'angolo di un letto,<br>sulla sponda di un divano.<br> <sup>13</sup>Ascoltate e attestatelo nella casa di Giacobbe,<br>oracolo del Signore Dio, Dio degli eserciti:<br> <sup>14</sup>Quando colpirò Israele<br>per i suoi misfatti,<br>colpirò gli altari di Betel;<br>saranno spezzati i corni dell'altare<br>e cadranno a terra.<br> <sup>15</sup>Demolirò la casa d'inverno<br>insieme con la casa d'estate,<br>e andranno in rovina le case d'avorio<br>e scompariranno i grandi palazzi».<br>Oracolo del Signore.<br></p>