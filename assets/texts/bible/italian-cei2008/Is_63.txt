<div class="titoli">GIUDIZIO PER I RIBELLI, SALVEZZA PER I SERVI FEDELI</div> <div class="titoli">Giudizio divino contro i nemici</div> <p><sup>1</sup>«Chi è costui che viene da Edom,<br>da Bosra con le vesti tinte di rosso,<br>splendido nella sua veste,<br>che avanza nella pienezza della sua forza?».<br>«Sono io, che parlo con giustizia,<br>e sono grande nel salvare».<br> <sup>2</sup>«Perché rossa è la tua veste<br>e i tuoi abiti come quelli di chi pigia nel torchio?».<br> <sup>3</sup>«Nel tino ho pigiato da solo<br>e del mio popolo nessuno era con me.<br>Li ho pigiati nella mia ira,<br>li ho calpestati nella mia collera.<br>Il loro sangue è sprizzato sulle mie vesti<br>e mi sono macchiato tutti gli abiti,<br> <sup>4</sup>perché il giorno della vendetta era nel mio cuore<br>ed è giunto l'anno del mio riscatto.<br> <sup>5</sup>Guardai: nessuno mi aiutava;<br>osservai stupito: nessuno mi sosteneva.<br>Allora mi salvò il mio braccio,<br>mi sostenne la mia ira.<br> <sup>6</sup>Calpestai i popoli con sdegno, li ubriacai con ira,<br>feci scorrere per terra il loro sangue».<br> </p> <div class="titoli">Supplica al Signore</div> <p><sup>7</sup>Voglio ricordare i benefici del Signore,<br>le glorie del Signore,<br>quanto egli ha fatto per noi.<br>Egli è grande in bontà per la casa d'Israele.<br>Egli ci trattò secondo la sua misericordia,<br>secondo la grandezza della sua grazia.<br> <sup>8</sup>Disse: «Certo, essi sono il mio popolo,<br>figli che non deluderanno»,<br>e fu per loro un salvatore<br> <sup>9</sup>in tutte le loro tribolazioni.<br>Non un inviato né un angelo,<br>ma egli stesso li ha salvati;<br>con amore e compassione li ha riscattati,<br>li ha sollevati e portati su di sé,<br>tutti i giorni del passato.<br> <sup>10</sup>Ma essi si ribellarono<br>e contristarono il suo santo spirito.<br>Egli perciò divenne loro nemico<br>e mosse loro guerra.<br> <sup>11</sup>Allora si ricordarono dei giorni antichi,<br>di Mosè suo servo.<br>Dov'è colui che lo fece salire dal mare<br>con il pastore del suo gregge?<br>Dov'è colui che gli pose nell'intimo<br>il suo santo spirito,<br> <sup>12</sup>colui che fece camminare alla destra di Mosè<br>il suo braccio glorioso,<br>che divise le acque davanti a loro<br>acquistandosi un nome eterno,<br> <sup>13</sup>colui che li fece avanzare tra i flutti<br>come un cavallo nella steppa?<br>Non inciamparono,<br> <sup>14</sup>come armento che scende per la valle:<br>lo spirito del Signore li guidava al riposo.<br>Così tu conducesti il tuo popolo,<br>per acquistarti un nome glorioso.<br> <sup>15</sup>Guarda dal cielo e osserva<br>dalla tua dimora santa e gloriosa.<br>Dove sono il tuo zelo e la tua potenza,<br>il fremito delle tue viscere<br>e la tua misericordia?<br>Non forzarti all'insensibilità,<br> <sup>16</sup>perché tu sei nostro padre,<br>poiché Abramo non ci riconosce<br>e Israele non si ricorda di noi.<br>Tu, Signore, sei nostro padre,<br>da sempre ti chiami nostro redentore.<br> <sup>17</sup>Perché, Signore, ci lasci vagare lontano dalle tue vie<br>e lasci indurire il nostro cuore, così che non ti tema?<br>Ritorna per amore dei tuoi servi,<br>per amore delle tribù, tua eredità.<br> <sup>18</sup>Perché gli empi hanno calpestato il tuo santuario,<br>i nostri avversari hanno profanato il tuo luogo santo?<br> <sup>19</sup>Siamo diventati da tempo<br>gente su cui non comandi più,<br>su cui il tuo nome non è stato mai invocato.<br>Se tu squarciassi i cieli e scendessi!<br>Davanti a te sussulterebbero i monti,</p>