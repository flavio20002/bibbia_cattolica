<div class="titoli">RISPOSTA DI GIOBBE A SOFAR</div> <p><sup>1</sup>Giobbe prese a dire:<br> </p> <div class="titoli">Giobbe rimprovera i suoi amici...</div> <p><sup>2</sup>«Certo, voi rappresentate un popolo;<br> con voi morirà la sapienza!<br> <sup>3</sup>Anch'io però ho senno come voi,<br> e non sono da meno di voi;<br> chi non sa cose simili?<br> <sup>4</sup>Sono diventato il sarcasmo dei miei amici,<br> io che grido a Dio perché mi risponda;<br> sarcasmo, io che sono il giusto, l'integro!<br> <sup>5</sup>«Allo sventurato spetta il disprezzo»,<br> pensa la gente nella prosperità,<br> »spinte a colui che ha il piede tremante».<br> <sup>6</sup>Le tende dei ladri sono tranquille,<br> c'è sicurezza per chi provoca Dio,<br> per chi riduce Dio in suo potere.<br> <sup>7</sup>Interroga pure le bestie e ti insegneranno,<br> gli uccelli del cielo e ti informeranno;<br> <sup>8</sup>i rettili della terra e ti istruiranno,<br> i pesci del mare e ti racconteranno.<br> <sup>9</sup>Chi non sa, fra tutti costoro,<br> che la mano del Signore ha fatto questo?<br> <sup>10</sup>Egli ha in mano l'anima di ogni vivente<br> e il soffio di ogni essere umano.<br> <sup>11</sup>L'orecchio non distingue forse le parole<br> e il palato non assapora i cibi?<br> <sup>12</sup>Nei canuti sta la saggezza<br> e in chi ha vita lunga la prudenza.<br> </p> <div class="titoli">... e proclama l'onnipotenza di Dio</div> <p><sup>13</sup>In lui risiedono sapienza e forza,<br> a lui appartengono consiglio e prudenza!<br> <sup>14</sup>Ecco, se egli demolisce, non si può ricostruire,<br> se imprigiona qualcuno, non c'è chi possa liberarlo.<br> <sup>15</sup>Se trattiene le acque, vi è siccità,<br> se le lascia andare, devastano la terra.<br> <sup>16</sup>In lui risiedono potenza e sagacia,<br> da lui dipendono l'ingannato e l'ingannatore.<br> <sup>17</sup>Fa andare scalzi i consiglieri della terra,<br> rende stolti i giudici;<br> <sup>18</sup>slaccia la cintura dei re<br> e cinge i loro fianchi d'una corda.<br> <sup>19</sup>Fa andare scalzi i sacerdoti<br> e rovescia i potenti.<br> <sup>20</sup>Toglie la parola a chi si crede sicuro<br> e priva del senno i vegliardi.<br> <sup>21</sup>Sui potenti getta il disprezzo<br> e allenta la cintura dei forti.<br> <sup>22</sup>Strappa dalle tenebre i segreti<br> e porta alla luce le ombre della morte.<br> <sup>23</sup>Rende grandi i popoli e li fa perire,<br> fa largo ad altri popoli e li guida.<br> <sup>24</sup>Toglie la ragione ai capi di un paese<br> e li fa vagare nel vuoto, senza strade,<br> <sup>25</sup>vanno a tastoni in un buio senza luce,<br> e barcollano come ubriachi.<br></p>