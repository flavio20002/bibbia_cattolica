<div class="titoli">La venuta del Signore</div> <p> <sup>1</sup>E mi mostrò poi un fiume d'acqua viva, limpido come cristallo, che scaturiva dal trono di Dio e dell'Agnello. <sup>2</sup>In mezzo alla piazza della città, e da una parte e dall'altra del fiume, si trova un albero di vita che dà frutti dodici volte all'anno, portando frutto ogni mese; le foglie dell'albero servono a guarire le nazioni.</p> <p class="rientrato"> <sup>3</sup>E non vi sarà più maledizione.<br>Nella città vi sarà il trono di Dio e dell'Agnello:<br>i suoi servi lo adoreranno;<br> <sup>4</sup>vedranno il suo volto<br>e porteranno il suo nome sulla fronte.<br> <sup>5</sup>Non vi sarà più notte,<br>e non avranno più bisogno<br>di luce di lampada né di luce di sole,<br>perché il Signore Dio li illuminerà.<br>E regneranno nei secoli dei secoli.</p> <p> <sup>6</sup>E mi disse: «Queste parole sono certe e vere. Il Signore, il Dio che ispira i profeti, ha mandato il suo angelo per mostrare ai suoi servi le cose che devono accadere tra breve. <sup>7</sup>Ecco, io vengo presto. Beato chi custodisce le parole profetiche di questo libro».<br> <sup>8</sup>Sono io, Giovanni, che ho visto e udito queste cose. E quando le ebbi udite e viste, mi prostrai in adorazione ai piedi dell'angelo che me le mostrava. <sup>9</sup>Ma egli mi disse: «Guàrdati bene dal farlo! Io sono servo, con te e con i tuoi fratelli, i profeti, e con coloro che custodiscono le parole di questo libro. È Dio che devi adorare».<br> <sup>10</sup>E aggiunse: «Non mettere sotto sigillo le parole della profezia di questo libro, perché il tempo è vicino. <sup>11</sup>Il malvagio continui pure a essere malvagio e l'impuro a essere impuro e il giusto continui a praticare la giustizia e il santo si santifichi ancora.<br> <sup>12</sup>Ecco, io vengo presto e ho con me il mio salario per rendere a ciascuno secondo le sue opere. <sup>13</sup>Io sono l'Alfa e l'Omèga, il Primo e l'Ultimo, il Principio e la Fine. <sup>14</sup>Beati coloro che lavano le loro vesti per avere diritto all'albero della vita e, attraverso le porte, entrare nella città. <sup>15</sup>Fuori i cani, i maghi, gli immorali, gli omicidi, gli idolatri e chiunque ama e pratica la menzogna!<br> </p> <div class="titoli">EPILOGO</div> <p class="rientrato"> <sup>16</sup>Io, Gesù, ho mandato il mio angelo per testimoniare a voi queste cose riguardo alle Chiese. Io sono la radice e la stirpe di Davide, la stella radiosa del mattino».<br> <sup>17</sup>Lo Spirito e la sposa dicono: «Vieni!». E chi ascolta, ripeta: «Vieni!». Chi ha sete, venga; chi vuole, prenda gratuitamente l'acqua della vita.<br> <sup>18</sup>A chiunque ascolta le parole della profezia di questo libro io dichiaro: se qualcuno vi aggiunge qualcosa, Dio gli farà cadere addosso i flagelli descritti in questo libro; <sup>19</sup>e se qualcuno toglierà qualcosa dalle parole di questo libro profetico, Dio lo priverà dell'albero della vita e della città santa, descritti in questo libro.<br> <sup>20</sup>Colui che attesta queste cose dice: «Sì, vengo presto!». Amen. Vieni, Signore Gesù. <sup>21</sup>La grazia del Signore Gesù sia con tutti.</p>