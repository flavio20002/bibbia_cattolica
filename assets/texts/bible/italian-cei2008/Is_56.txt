<div class="titoli">TERZA PARTE DEL LIBRO DI ISAIA</div> <div class="titoli">PECCATO E SALVEZZA</div> <div class="titoli">Promessa agli stranieri</div> <p><sup>1</sup>Così dice il Signore:<br>«Osservate il diritto e praticate la giustizia,<br>perché la mia salvezza sta per venire,<br>la mia giustizia sta per rivelarsi».<br> <sup>2</sup>Beato l'uomo che così agisce<br>e il figlio dell'uomo che a questo si attiene,<br>che osserva il sabato senza profanarlo,<br>che preserva la sua mano da ogni male.<br> <sup>3</sup>Non dica lo straniero che ha aderito al Signore:<br>«Certo, mi escluderà il Signore dal suo popolo!».<br>Non dica l'eunuco:<br>«Ecco, io sono un albero secco!».<br> <sup>4</sup>Poiché così dice il Signore:<br>«Agli eunuchi che osservano i miei sabati,<br>preferiscono quello che a me piace<br>e restano fermi nella mia alleanza,<br> <sup>5</sup>io concederò nella mia casa<br>e dentro le mie mura un monumento e un nome<br>più prezioso che figli e figlie;<br>darò loro un nome eterno<br>che non sarà mai cancellato.<br> <sup>6</sup>Gli stranieri, che hanno aderito al Signore per servirlo<br>e per amare il nome del Signore,<br>e per essere suoi servi,<br>quanti si guardano dal profanare il sabato<br>e restano fermi nella mia alleanza,<br> <sup>7</sup>li condurrò sul mio monte santo<br>e li colmerò di gioia nella mia casa di preghiera.<br>I loro olocausti e i loro sacrifici<br>saranno graditi sul mio altare,<br>perché la mia casa si chiamerà<br>casa di preghiera per tutti i popoli».<br> <sup>8</sup>Oracolo del Signore Dio,<br>che raduna i dispersi d'Israele:<br>«Io ne radunerò ancora altri,<br>oltre quelli già radunati».<br> </p> <div class="titoli">Contro i capi della comunità</div> <p><sup>9</sup>Voi tutte, bestie dei campi, venite a mangiare;<br>voi tutte, bestie della foresta, venite.<br> <sup>10</sup>I suoi guardiani sono tutti ciechi,<br>non capiscono nulla.<br>Sono tutti cani muti,<br>incapaci di abbaiare;<br>sonnecchiano accovacciati,<br>amano appisolarsi.<br> <sup>11</sup>Ma questi cani avidi,<br>che non sanno saziarsi,<br>sono i pastori che non capiscono nulla.<br>Ognuno segue la sua via,<br>ognuno bada al proprio interesse, senza eccezione.<br> <sup>12</sup>«Venite, io prenderò del vino<br>e ci ubriacheremo di bevande inebrianti.<br>Domani sarà come oggi,<br>e molto più ancora».<br></p>