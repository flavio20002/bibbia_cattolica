<div class="titoli">Nascita di Ismaele e cacciata di Agar</div> <p><sup>1</sup>Sarài, moglie di Abram, non gli aveva dato figli. Avendo però una schiava egiziana chiamata Agar, <sup>2</sup>Sarài disse ad Abram: «Ecco, il Signore mi ha impedito di aver prole; unisciti alla mia schiava: forse da lei potrò avere figli». Abram ascoltò l'invito di Sarài. <sup>3</sup>Così, al termine di dieci anni da quando Abram abitava nella terra di Canaan, Sarài, moglie di Abram, prese Agar l'Egiziana, sua schiava, e la diede in moglie ad Abram, suo marito. <sup>4</sup>Egli si unì ad Agar, che restò incinta. Ma, quando essa si accorse di essere incinta, la sua padrona non contò più nulla per lei.<br> <sup>5</sup>Allora Sarài disse ad Abram: «L'offesa a me fatta ricada su di te! Io ti ho messo in grembo la mia schiava, ma da quando si è accorta d'essere incinta, io non conto più niente per lei. Il Signore sia giudice tra me e te!». <sup>6</sup>Abram disse a Sarài: «Ecco, la tua schiava è in mano tua: trattala come ti piace». Sarài allora la maltrattò, tanto che quella fuggì dalla sua presenza. <sup>7</sup>La trovò l'angelo del Signore presso una sorgente d'acqua nel deserto, la sorgente sulla strada di Sur, <sup>8</sup>e le disse: «Agar, schiava di Sarài, da dove vieni e dove vai?». Rispose: «Fuggo dalla presenza della mia padrona Sarài». <sup>9</sup>Le disse l'angelo del Signore: «Ritorna dalla tua padrona e restale sottomessa». <sup>10</sup>Le disse ancora l'angelo del Signore: «Moltiplicherò la tua discendenza e non si potrà contarla, tanto sarà numerosa». <sup>11</sup>Soggiunse poi l'angelo del Signore:<br> <br>«Ecco, sei incinta:<br>partorirai un figlio<br>e lo chiamerai Ismaele,<br>perché il Signore ha udito il tuo lamento.<br> <sup>12</sup>Egli sarà come un asino selvatico;<br>la sua mano sarà contro tutti<br>e la mano di tutti contro di lui,<br>e abiterà di fronte a tutti i suoi fratelli».<br> <br> <sup>13</sup>Agar, al Signore che le aveva parlato, diede questo nome: «Tu sei il Dio della visione», perché diceva: «Non ho forse visto qui colui che mi vede?». <sup>14</sup>Per questo il pozzo si chiamò pozzo di Lacai-Roì; è appunto quello che si trova tra Kades e Bered. <sup>15</sup>Agar partorì ad Abram un figlio e Abram chiamò Ismaele il figlio che Agar gli aveva partorito. <sup>16</sup>Abram aveva ottantasei anni quando Agar gli partorì Ismaele.</p>