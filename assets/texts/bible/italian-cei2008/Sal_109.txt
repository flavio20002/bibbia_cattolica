<div class="titoli">Supplica a Dio contro gli empi</div> <p><sup>1</sup>Al maestro del coro. Di Davide. Salmo.<br><br> Dio della mia lode, non tacere,<br> <sup>2</sup>perché contro di me si sono aperte<br> la bocca malvagia e la bocca ingannatrice,<br> e mi parlano con lingua bugiarda.</p> <p><sup>3</sup>Parole di odio mi circondano,<br> mi aggrediscono senza motivo.</p> <p><sup>4</sup>In cambio del mio amore mi muovono accuse,<br> io invece sono in preghiera.</p> <p><sup>5</sup>Mi rendono male per bene<br> e odio in cambio del mio amore.</p> <p><sup>6</sup>Suscita un malvagio contro di lui<br> e un accusatore stia alla sua destra!</p> <p><sup>7</sup>Citato in giudizio, ne esca colpevole<br> e la sua preghiera si trasformi in peccato.</p> <p><sup>8</sup>Pochi siano i suoi giorni<br> e il suo posto l'occupi un altro.</p> <p><sup>9</sup>I suoi figli rimangano orfani<br> e vedova sua moglie.</p> <p><sup>10</sup>Vadano raminghi i suoi figli, mendicando,<br> rovistino fra le loro rovine.</p> <p><sup>11</sup>L'usuraio divori tutti i suoi averi<br> e gli estranei saccheggino il frutto delle sue fatiche.</p> <p><sup>12</sup>Nessuno gli dimostri clemenza,<br> nessuno abbia pietà dei suoi orfani.</p> <p><sup>13</sup>La sua discendenza sia votata allo sterminio,<br> nella generazione che segue sia cancellato il suo nome.</p> <p><sup>14</sup>La colpa dei suoi padri sia ricordata al Signore,<br> il peccato di sua madre non sia mai cancellato:</p> <p><sup>15</sup>siano sempre davanti al Signore<br> ed egli elimini dalla terra il loro ricordo.</p> <p><sup>16</sup>Perché non si è ricordato di usare clemenza<br> e ha perseguitato un uomo povero e misero,<br> con il cuore affranto, per farlo morire.</p> <p><sup>17</sup>Ha amato la maledizione: ricada su di lui!<br> Non ha voluto la benedizione: da lui si allontani!</p> <p><sup>18</sup>Si è avvolto di maledizione come di una veste:<br> è penetrata come acqua nel suo intimo<br> e come olio nelle sue ossa.</p> <p><sup>19</sup>Sia per lui come vestito che lo avvolge,<br> come cintura che sempre lo cinge.</p> <p><sup>20</sup>Sia questa da parte del Signore<br> la ricompensa per chi mi accusa,<br> per chi parla male contro la mia vita.</p> <p><sup>21</sup>Ma tu, Signore Dio,<br> trattami come si addice al tuo nome:<br> liberami, perché buona è la tua grazia.</p> <p><sup>22</sup>Io sono povero e misero,<br> dentro di me il mio cuore è ferito.</p> <p><sup>23</sup>Come ombra che declina me ne vado,<br> scacciato via come una locusta.</p> <p><sup>24</sup>Le mie ginocchia vacillano per il digiuno,<br> scarno è il mio corpo e dimagrito.</p> <p><sup>25</sup>Sono diventato per loro oggetto di scherno:<br> quando mi vedono, scuotono il capo.</p> <p><sup>26</sup>Aiutami, Signore mio Dio,<br> salvami per il tuo amore.</p> <p><sup>27</sup>Sappiano che qui c'è la tua mano:<br> sei tu, Signore, che hai fatto questo.</p> <p><sup>28</sup>Essi maledicano pure, ma tu benedici!<br> Insorgano, ma siano svergognati<br> e il tuo servo sia nella gioia.</p> <p><sup>29</sup>Si coprano d'infamia i miei accusatori,<br> siano avvolti di vergogna come di un mantello.</p> <p><sup>30</sup>A piena voce ringrazierò il Signore,<br> in mezzo alla folla canterò la sua lode,</p> <p><sup>31</sup>perché si è messo alla destra del misero<br> per salvarlo da quelli che lo condannano.</p> <p></p>