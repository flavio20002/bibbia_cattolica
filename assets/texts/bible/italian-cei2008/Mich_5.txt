<div class="titoli">Annuncio della nascita del dominatore a Betlemme</div> <p><sup>1</sup>E tu, Betlemme di Èfrata,<br>così piccola per essere fra i villaggi di Giuda,<br>da te uscirà per me<br>colui che deve essere il dominatore in Israele;<br>le sue origini sono dall'antichità,<br>dai giorni più remoti.<br> <sup>2</sup>Perciò Dio li metterà in potere altrui<br>fino a quando partorirà colei che deve partorire;<br>e il resto dei tuoi fratelli ritornerà ai figli d'Israele.<br> <sup>3</sup>Egli si leverà e pascerà con la forza del Signore,<br>con la maestà del nome del Signore, suo Dio.<br>Abiteranno sicuri, perché egli allora sarà grande<br>fino agli estremi confini della terra.<br> <sup>4</sup>Egli stesso sarà la pace!<br>Se Assur entrerà nella nostra terra<br>e metterà il piede nei nostri palazzi,<br>noi schiereremo contro di lui<br>sette pastori e otto capi di uomini,<br> <sup>5</sup>che governeranno la terra di Assur con la spada,<br>la terra di Nimrod con il suo stesso pugnale.<br>Egli ci libererà da Assur,<br>se entrerà nella nostra terra<br>e metterà piede entro i nostri confini.<br> </p> <div class="titoli">Il resto di Giacobbe</div> <p><sup>6</sup>Il resto di Giacobbe<br>sarà, in mezzo a molti popoli,<br>come rugiada mandata dal Signore<br>e come pioggia che cade sull'erba,<br>che non attende nulla dall'uomo<br>e nulla spera dai figli dell'uomo.<br> <sup>7</sup>Allora il resto di Giacobbe<br>sarà in mezzo a numerose nazioni<br>come un leone tra le belve della foresta,<br>come un leoncello tra greggi di pecore,<br>il quale, se entra, calpesta e sbrana<br>e non c'è scampo.<br> <sup>8</sup>La tua mano si alzerà<br>contro tutti i tuoi nemici,<br>e tutti i tuoi avversari<br>saranno sterminati.<br> </p> <div class="titoli">Fine della potenza militare, della magia e dell'idolatria</div> <p><sup>9</sup>«In quel giorno - oracolo del Signore -<br>distruggerò i tuoi cavalli in mezzo a te<br>e manderò in rovina i tuoi carri;<br> <sup>10</sup>distruggerò le città della tua terra<br>e demolirò tutte le tue fortezze.<br> <sup>11</sup>Ti strapperò di mano i sortilegi<br>e non avrai più indovini.<br> <sup>12</sup>Distruggerò in mezzo a te<br>i tuoi idoli e le tue stele,<br>né più ti prostrerai<br>davanti a un'opera delle tue mani.<br> <sup>13</sup>Estirperò da te i tuoi pali sacri,<br>distruggerò le tue città.<br> <sup>14</sup>Con ira e furore,<br>farò vendetta delle nazioni<br>che non hanno voluto obbedire».<br></p>