<div class="titoli">Implorazione del giusto perseguitato</div> <p><sup>1</sup>Di Davide.<br><br> Signore, accusa chi mi accusa,<br> combatti chi mi combatte.</p> <p><sup>2</sup>Afferra scudo e corazza<br> e sorgi in mio aiuto.</p> <p><sup>3</sup>Impugna lancia e scure contro chi mi insegue;<br> dimmi: «Sono io la tua salvezza».</p> <p><sup>4</sup>Siano svergognati e confusi<br> quanti attentano alla mia vita;<br> retrocedano e siano umiliati<br> quanti tramano la mia sventura.</p> <p><sup>5</sup>Siano come pula al vento<br> e l'angelo del Signore li disperda;</p> <p><sup>6</sup>la loro strada sia buia e scivolosa<br> quando l'angelo del Signore li insegue.</p> <p><sup>7</sup>Poiché senza motivo mi hanno teso una rete,<br> senza motivo mi hanno scavato una fossa.</p> <p><sup>8</sup>Li colga una rovina improvvisa,<br> li catturi la rete che hanno teso<br> e nella rovina siano travolti.</p> <p><sup>9</sup>Ma l'anima mia esulterà nel Signore<br> e gioirà per la sua salvezza.</p> <p><sup>10</sup>Tutte le mie ossa dicano:<br> «Chi è come te, Signore,<br> che liberi il povero dal più forte,<br> il povero e il misero da chi li rapina?».</p> <p><sup>11</sup>Sorgevano testimoni violenti,<br> mi interrogavano su ciò che ignoravo,</p> <p><sup>12</sup>mi rendevano male per bene:<br> una desolazione per l'anima mia.</p> <p><sup>13</sup>Ma io, quand'erano malati, vestivo di sacco,<br> mi affliggevo col digiuno,<br> la mia preghiera riecheggiava nel mio petto.</p> <p><sup>14</sup>Accorrevo come per un amico, come per un mio fratello,<br> mi prostravo nel dolore come in lutto per la madre.</p> <p><sup>15</sup>Ma essi godono della mia caduta, si radunano,<br> si radunano contro di me per colpirmi di sorpresa.<br> Mi dilaniano di continuo,</p> <p><sup>16</sup>mi mettono alla prova, mi coprono di scherni;<br> contro di me digrignano i loro denti.</p> <p><sup>17</sup>Fino a quando, Signore, starai a guardare?<br> Libera la mia vita dalla loro violenza,<br> dalle zanne dei leoni l'unico mio bene.</p> <p><sup>18</sup>Ti renderò grazie nella grande assemblea,<br> ti loderò in mezzo a un popolo numeroso.</p> <p><sup>19</sup>Non esultino su di me i nemici bugiardi,<br> non strizzino l'occhio quelli che, senza motivo, mi odiano.</p> <p><sup>20</sup>Poiché essi non parlano di pace;<br> contro gente pacifica tramano inganni.</p> <p><sup>21</sup>Spalancano contro di me la loro bocca;<br> dicono: «Bene! I nostri occhi hanno visto!».</p> <p><sup>22</sup>Signore, tu hai visto, non tacere;<br> Signore, da me non stare lontano.</p> <p><sup>23</sup>Déstati, svégliati per il mio giudizio,<br> per la mia causa, mio Dio e Signore!</p> <p><sup>24</sup>Giudicami secondo la tua giustizia, Signore, mio Dio,<br> perché di me non debbano gioire.</p> <p><sup>25</sup>Non pensino in cuor loro: «È ciò che volevamo!».<br> Non dicano: «Lo abbiamo divorato!».</p> <p><sup>26</sup>Sia svergognato e confuso chi gode della mia rovina,<br> sia coperto di vergogna e disonore chi mi insulta.</p> <p><sup>27</sup>Esulti e gioisca chi ama il mio diritto,<br> dica sempre: «Grandeè il Signore,<br> che vuole la pace del suo servo».</p> <p><sup>28</sup>La mia lingua mediterà la tua giustizia,<br> canterà la tua lode per sempre.</p> <p></p>