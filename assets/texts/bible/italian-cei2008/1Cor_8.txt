<div class="titoli">CULTO PAGANO E CULTO CRISTIANO</div> <div class="titoli">Le carni sacrificate agli idoli</div> <p><sup>1</sup>Riguardo alle carni sacrificate agli idoli, so che tutti ne abbiamo conoscenza. Ma la conoscenza riempie di orgoglio, mentre l'amore edifica. <sup>2</sup>Se qualcuno crede di conoscere qualcosa, non ha ancora imparato come bisogna conoscere. <sup>3</sup>Chi invece ama Dio, è da lui conosciuto. <sup>4</sup>Riguardo dunque al mangiare le carni sacrificate agli idoli, noi sappiamo che non esiste al mondo alcun idolo e che non c'è alcun dio, se non uno solo. <sup>5</sup>In realtà, anche se vi sono cosiddetti dèi sia nel cielo che sulla terra - e difatti ci sono molti dèi e molti signori -,</p> <p><sup>6</sup>per noi c'è un solo Dio, il Padre,<br>dal quale tutto proviene e noi siamo per lui;<br>e un solo Signore, Gesù Cristo,<br>in virtù del quale esistono tutte le cose e noi esistiamo grazie a lui.</p> <p><sup>7</sup>Ma non tutti hanno la conoscenza; alcuni, fino ad ora abituati agli idoli, mangiano le carni come se fossero sacrificate agli idoli, e così la loro coscienza, debole com'è, resta contaminata. <sup>8</sup>Non sarà certo un alimento ad avvicinarci a Dio: se non ne mangiamo, non veniamo a mancare di qualcosa; se ne mangiamo, non ne abbiamo un vantaggio. <sup>9</sup>Badate però che questa vostra libertà non divenga occasione di caduta per i deboli. <sup>10</sup>Se uno infatti vede te, che hai la conoscenza, stare a tavola in un tempio di idoli, la coscienza di quest'uomo debole non sarà forse spinta a mangiare le carni sacrificate agli idoli? <sup>11</sup>Ed ecco, per la tua conoscenza, va in rovina il debole, un fratello per il quale Cristo è morto! <sup>12</sup>Peccando così contro i fratelli e ferendo la loro coscienza debole, voi peccate contro Cristo. <sup>13</sup>Per questo, se un cibo scandalizza il mio fratello, non mangerò mai più carne, per non dare scandalo al mio fratello.<br></p>>