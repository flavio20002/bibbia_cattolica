<div class="titoli">Splendore e rovina del tempio</div> <p><sup>1</sup>Mentre usciva dal tempio, uno dei suoi discepoli gli disse: «Maestro, guarda che pietre e che costruzioni!». <sup>2</sup>Gesù gli rispose: «Vedi queste grandi costruzioni? Non sarà lasciata qui pietra su pietra che non venga distrutta».<br> </p> <div class="titoli">Gesù annuncia dolori, persecuzioni e sacrilegi</div> <p><sup>3</sup>Mentre stava sul monte degli Ulivi, seduto di fronte al tempio, Pietro, Giacomo, Giovanni e Andrea lo interrogavano in disparte: <sup>4</sup>«Di' a noi: quando accadranno queste cose e quale sarà il segno quando tutte queste cose staranno per compiersi?».<br> <sup>5</sup>Gesù si mise a dire loro: «Badate che nessuno v'inganni! <sup>6</sup>Molti verranno nel mio nome, dicendo: «Sono io», e trarranno molti in inganno. <sup>7</sup>E quando sentirete di guerre e di rumori di guerre, non allarmatevi; deve avvenire, ma non è ancora la fine. <sup>8</sup>Si solleverà infatti nazione contro nazione e regno contro regno; vi saranno terremoti in diversi luoghi e vi saranno carestie: questo è l'inizio dei dolori.<br> <sup>9</sup>Ma voi badate a voi stessi! Vi consegneranno ai sinedri, sarete percossi nelle sinagoghe e comparirete davanti a governatori e re per causa mia, per dare testimonianza a loro. <sup>10</sup>Ma prima è necessario che il Vangelo sia proclamato a tutte le nazioni. <sup>11</sup>E quando vi condurranno via per consegnarvi, non preoccupatevi prima di quello che direte, ma dite ciò che in quell'ora vi sarà dato: perché non siete voi a parlare, ma lo Spirito Santo. <sup>12</sup>Il fratello farà morire il fratello, il padre il figlio, e i figli si alzeranno ad accusare i genitori e li uccideranno. <sup>13</sup>Sarete odiati da tutti a causa del mio nome. Ma chi avrà perseverato fino alla fine sarà salvato.<br> <sup>14</sup>Quando vedrete <i>l'abominio della devastazione</i> presente là dove non è lecito - chi legge, comprenda -, allora quelli che si trovano nella Giudea fuggano sui monti, <sup>15</sup>chi si trova sulla terrazza non scenda e non entri a prenderequalcosa nella sua casa, <sup>16</sup>e chi si trova nel campo non torni indietro a prendersi il mantello. <sup>17</sup>In quei giorni guai alle donne incinte e a quelle che allattano! <br> <sup>18</sup>Pregate che ciò non accada d'inverno; <sup>19</sup>perché quelli saranno giorni di tribolazione, quale non vi è mai stata dall'inizio della creazione, fatta da Dio, fino ad ora, e mai più vi sarà. <sup>20</sup>E se il Signore non abbreviasse quei giorni, nessuno si salverebbe. Ma, grazie agli eletti che egli si è scelto, ha abbreviato quei giorni. <br> <sup>21</sup>Allora, se qualcuno vi dirà: «Ecco, il Cristo è qui; ecco, è là», voi non credeteci; <sup>22</sup>perché sorgeranno falsi cristi e falsi profeti e faranno segni e prodigi per ingannare, se possibile, gli eletti. <sup>23</sup>Voi, però, fate attenzione! Io vi ho predetto tutto.<br> </p> <div class="titoli">Vegliare per la venuta del Figlio dell'uomo</div> <p class="rientrato"><sup>24</sup>In quei giorni, dopo quella tribolazione,<br><i>il sole si oscurerà</i>,<i><br></i><i>la luna non darà più la sua luce</i>,<br> <sup>25</sup><i>le</i> <i>stelle</i> <i>cadranno</i> dal cielo<br>e le potenze che sono nei cieli saranno sconvolte.</p> <p><sup>26</sup>Allora vedranno il Figlio dell'uomo venire sulle nubi con grande potenza e gloria. <sup>27</sup>Egli manderà gli angeli e radunerà i suoi eletti dai quattro venti, dall'estremità della terra fino all'estremità del cielo.<br> <sup>28</sup>Dalla pianta di fico imparate la parabola: quando ormai il suo ramo diventa tenero e spuntano le foglie, sapete che l'estate è vicina. <sup>29</sup>Così anche voi: quando vedrete accadere queste cose, sappiate che egli è vicino, è alle porte. <br> <sup>30</sup>In verità io vi dico: non passerà questa generazione prima che tutto questo avvenga. <sup>31</sup>Il cielo e la terra passeranno, ma le mie parole non passeranno. <br> <sup>32</sup>Quanto però a quel giorno o a quell'ora, nessuno lo sa, né gli angeli nel cielo né il Figlio, eccetto il Padre.<br> <sup>33</sup>Fate attenzione, vegliate, perché non sapete quando è il momento. <sup>34</sup>È come un uomo, che è partito dopo aver lasciato la propria casa e dato il potere ai suoi servi, a ciascuno il suo compito, e ha ordinato al portiere di vegliare. <sup>35</sup>Vegliate dunque: voi non sapete quando il padrone di casa ritornerà, se alla sera o a mezzanotte o al canto del gallo o al mattino; <sup>36</sup>fate in modo che, giungendo all'improvviso, non vi trovi addormentati. <sup>37</sup>Quello che dico a voi, lo dico a tutti: vegliate!».<br></p>