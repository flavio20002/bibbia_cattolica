<div class="titoli">Le ultime parole di Davide</div> <p><sup>1</sup>Queste sono le ultime parole di Davide:<br>«Oracolo di Davide, figlio di Iesse,<br>oracolo dell'uomo innalzato dall'Altissimo,<br>del consacrato del Dio di Giacobbe,<br>del soave salmista d'Israele.<br> <sup>2</sup>Lo spirito del Signore parla in me,<br>la sua parola è sulla mia lingua;<br> <sup>3</sup>il Dio di Giacobbe ha parlato,<br>la roccia d'Israele mi ha detto:<br>«Chi governa gli uomini con giustizia,<br>chi governa con timore di Dio,<br> <sup>4</sup>è come luce di un mattino<br>quando sorge il sole,<br>mattino senza nubi,<br>che fa scintillare dopo la pioggia<br>i germogli della terra».<br> <sup>5</sup>Non è forse così la mia casa davanti a Dio,<br>poiché ha stabilito con me un'alleanza eterna,<br>in tutto regolata e osservata?<br>Non farà dunque germogliare<br>quanto mi salva<br>e quanto mi diletta?<br> <sup>6</sup>Ma gli scellerati sono come spine,<br>che si buttano via tutte<br>e non si prendono in mano;<br> <sup>7</sup>chi le tocca si arma di un ferro e di un'asta di lancia<br>e si bruciano sul posto col fuoco».<br> </p> <div class="titoli">Aneddoti ed elenco dei guerrieri</div> <p><sup>8</sup>Questi sono i nomi dei prodi di Davide: Is-Baal, l'Acmonita, capo dei Tre. Egli, impugnando la lancia contro ottocento uomini, li trafisse in un solo scontro. <sup>9</sup>Dopo di lui veniva Eleàzaro, figlio di Dodo, l'Acochita, uno dei tre prodi che erano con Davide: quando i Filistei li insultarono, si schierarono là per combattere, mentre gli Israeliti si ritirarono sulle alture. <sup>10</sup>Egli si alzò, percosse i Filistei, finché la sua mano, sfinita, rimase attaccata alla spada. Il Signore operò quel giorno una grande salvezza e il popolo seguì Eleàzaro soltanto per spogliare i cadaveri. <sup>11</sup>Dopo di lui veniva Sammà figlio di Aghè, l'Ararita. I Filistei erano radunati a Lechì; in quel luogo vi era un campo pieno di lenticchie e il popolo fuggì dinanzi ai Filistei. <sup>12</sup>Egli allora si appostò in mezzo al campo, lo difese e sconfisse i Filistei, e il Signore operò una grande vittoria.<br> <sup>13</sup>Tre dei Trenta capi scesero al tempo della mietitura e vennero da Davide nella caverna di Adullàm, mentre una schiera di Filistei era accampata nella valle dei Refaìm. <sup>14</sup>Davide era allora nel rifugio e c'era una postazione di Filistei a Betlemme. <sup>15</sup>Davide ebbe un desiderio e disse: «Se qualcuno mi desse da bere l'acqua del pozzo che è vicino alla porta di Betlemme!». <sup>16</sup>I tre prodi irruppero nel campo filisteo, attinsero l'acqua dal pozzo di Betlemme, vicino alla porta, la presero e la presentarono a Davide, il quale però non ne volle bere, ma la sparse in onore del Signore, <sup>17</sup>dicendo: «Non sia mai, Signore, che io faccia una cosa simile! È il sangue di questi uomini, che sono andati là a rischio della loro vita!». Non la volle bere. Tali gesta compirono quei tre prodi.<br> <sup>18</sup>Abisài, fratello di Ioab, figlio di Seruià, fu il capo dei Trenta. Egli, impugnando la lancia contro trecento uomini, li trafisse; si fece un nome fra i Trenta. <sup>19</sup>Certo, fu glorioso fra i Trenta e divenne loro comandante, ma non giunse alla pari dei Tre. <sup>20</sup>Poi veniva Benaià, figlio di Ioiadà, uomo valoroso, di molte prodezze, originario di Kabseèl. Egli uccise i due figli di Arièl, di Moab; inoltre, sceso in una cisterna in un giorno di neve, vi abbatté un leone. <sup>21</sup>Uccise anche un Egiziano, uomo d'alta statura, il quale teneva in mano una lancia; gli andò incontro con un bastone, strappò di mano all'Egiziano la lancia e lo uccise con la sua stessa lancia. <sup>22</sup>Questo fece Benaià, figlio di Ioiadà, e si fece un nome tra i trenta prodi. <sup>23</sup>Fu glorioso fra i Trenta, ma non giunse alla pari dei Tre. Davide lo mise a capo del suo corpo di guardia. <sup>24</sup>Poi Asaèl, fratello di Ioab, uno dei Trenta, Elcanàn, figlio di Dodo, di Betlemme, <sup>25</sup>Sammà di Carod, Elikà di Carod, <sup>26</sup>Cheles di Pelet, Ira, figlio di Ikkes, di Tekòa, <sup>27</sup>Abièzer di Anatòt, Mebunnài di Cusa, <sup>28</sup>Salmon di Acòach, Maarai di Netofà, <sup>29</sup>Cheleb, figlio di Baanà, di Netofà, Ittài, figlio di Ribài, di Gàbaa dei figli di Beniamino, <sup>30</sup>Benaià di Piratòn, Iddài di Nacalè-Gaas, <sup>31</sup>Abi-Albòn di Arbàt, Azmàvet di Bacurìm, <sup>32</sup>Eliacbà di Saalbòn, Iasen di Gun, Giònata, <sup>33</sup>figlio di Sammà, di Arar, Achiàm, figlio di Sarar, di Arar, <sup>34</sup>Elifèlet, figlio di Acasbài, il Maacatita, Eliàm, figlio di Achitòfel, di Ghilo, <sup>35</sup>Chesrài di Carmel, Paarài di Arab, <sup>36</sup>Igal, figlio di Natan, di Soba, Banì di Gad, <sup>37</sup>Selek l'Ammonita, Nacrài di Beeròt, scudiero di Ioab, figlio di Seruià, <sup>38</sup>Ira di Ieter, Gareb di Ieter, <sup>39</sup>Uria l'Ittita. In tutto trentasette.<br></p>