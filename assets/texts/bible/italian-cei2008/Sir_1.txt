<div class="titoli">Prologo</div>Molti e importanti insegnamenti ci sono dati dalla legge, dai profeti e dagli altri scritti successivi, per i quali è bene dar lode a Israele quanto a dottrina e sapienza. Però non è giusto che ne vengano a conoscenza solo quelli che li leggono, ma è bene che gli studiosi, con la parola e con gli scritti, si rendano utili a quelli che ne sono al di fuori.<br>Per questo motivo, mio nonno Gesù, dopo essersi dedicato per tanto tempo alla lettura della legge, dei profeti e degli altri libri dei nostri padri, avendone conseguito una notevole competenza, fu indotto pure lui a scrivere qualche cosa su ciò che riguarda la dottrina e la sapienza, perché gli amanti del sapere, assimilato anche questo, possano progredire sempre più nel vivere in maniera conforme alla legge.<br>Siete dunque invitati a farne la lettura con benevola attenzione e ad essere indulgenti se, nonostante l’impegno posto nella traduzione, sembrerà che non siamo riusciti a rendere la forza di certe espressioni. Difatti le cose dette in ebraico non hanno la medesima forza quando vengono tradotte in un’altra lingua. E non solamente quest’opera, ma anche la stessa legge, i profeti e il resto dei libri nel testo originale conservano un vantaggio non piccolo.<br>Nell’anno trentottesimo del re Evèrgete, anch’io, venuto in Egitto e fermatomi un poco, dopo avere scoperto che lo scritto è di grande valore educativo, ritenni necessario adoperarmi a tradurlo con diligente fatica. In tutto quel tempo, dopo avervi dedicato molte veglie e studi, ho portato a termine questo libro, che ora pubblico per quelli che, all’estero, desiderano istruirsi per conformare alla legge il proprio modo di vivere.<div class="titoli">LA SAPIENZA GUIDA LA VITA DELL'UOMO</div> <div class="titoli">La sapienza viene dal Signore</div> <p><sup>1</sup>Ogni sapienza viene dal Signore<br>e con lui rimane per sempre.<br> <sup>2</sup>La sabbia del mare, le gocce della pioggia<br>e i giorni dei secoli chi li potrà contare?<br> <sup>3</sup>L'altezza del cielo, la distesa della terra<br>e le profondità dell'abisso chi le potrà esplorare?<br> <sup>4</sup>Prima d'ogni cosa fu creata la sapienza<br>e l'intelligenza prudente è da sempre.<br> <sup>5</sup>Fonte della sapienza è la parola di Dio nei cieli,<br>le sue vie sono i comandamenti eterni.<br> <sup>6</sup>La radice della sapienza a chi fu rivelata?<br>E le sue sottigliezze chi le conosce?<br> <sup>7</sup>Ciò che insegna la sapienza a chi fu manifestato?<br>La sua grande esperienza chi la comprende?<br> <sup>8</sup>Uno solo è il sapiente e incute timore,<br>seduto sopra il suo trono.<br> <sup>9</sup>Il Signore stesso ha creato la sapienza,<br>l'ha vista e l'ha misurata,<br>l'ha effusa su tutte le sue opere,<br> <sup>10</sup>a ogni mortale l'ha donata con generosità,<br>l'ha elargita a quelli che lo amano.<br> L'amore del Signore è sapienza che dà gloria,<br>a quanti egli appare, la dona perché lo contemplino.</p> <div class="titoli">Il timore del Signore conduce alla sapienza</div> <p><sup>11</sup>Il timore del Signore è gloria e vanto,<br>gioia e corona d'esultanza.<br> <sup>12</sup>Il timore del Signore allieta il cuore,<br>dà gioia, diletto e lunga vita.<br> Il timore del Signore è dono del Signore,<br>esso conduce sui sentieri dell'amore.<br> <sup>13</sup>Chi teme il Signore avrà un esito felice,<br>nel giorno della sua morte sarà benedetto.</p> <p><sup>14</sup>Principio di sapienza è temere il Signore;<br>essa fu creata con i fedeli nel seno materno.<br> <sup>15</sup>Ha posto il suo nido tra gli uomini con fondamenta eterne,<br>abiterà fedelmente con i loro discendenti. <br> <sup>16</sup>Pienezza di sapienza è temere il Signore;<br>essa inebria di frutti i propri fedeli.<br> <sup>17</sup>Riempirà loro la casa di beni desiderabili<br>e le dispense dei suoi prodotti.<br> <sup>18</sup>Corona di sapienza è il timore del Signore;<br>essa fa fiorire pace e buona salute.<br>L'una e l'altra sono doni di Dio per la pace<br> e si estende il vanto per coloro che lo amano.<br> <sup>19</sup>Egli ha visto e misurato la sapienza,<br>ha fatto piovere scienza e conoscenza intelligente,<br>ha esaltato la gloria di quanti la possiedono.<br> <sup>20</sup>Radice di sapienza è temere il Signore,<br>i suoi rami sono abbondanza di giorni. <br> <sup>21</sup>Il timore del Signore tiene lontani i peccati,<br>chi vi persevera respinge ogni moto di collera.</p> <p><sup>22</sup>La collera ingiusta non si potrà scusare,<br>il traboccare della sua passione sarà causa di rovina.<br> <sup>23</sup>Il paziente sopporta fino al momento giusto,<br>ma alla fine sgorgherà la sua gioia.<br> <sup>24</sup>Fino al momento opportuno terrà nascoste le sue parole<br>e le labbra di molti celebreranno la sua saggezza.</p> <p><sup>25</sup>Fra i tesori della sapienza ci sono massime sapienti,<br>ma per il peccatore è obbrobrio la pietà verso Dio.<br> <sup>26</sup>Se desideri la sapienza, osserva i comandamenti<br>e il Signore te la concederà.<br> <sup>27</sup>Il timore del Signore è sapienza e istruzione,<br>egli si compiace della fedeltà e della mansuetudine.<br> <sup>28</sup>Non essere disobbediente al timore del Signore<br>e non avvicinarti ad esso con cuore falso.<br> <sup>29</sup>Non essere ipocrita davanti agli uomini<br>e fa' attenzione alle parole che dici.<br> <sup>30</sup>Non esaltarti, se non vuoi cadere<br>e attirare su di te il disonore;<br>il Signore svelerà i tuoi segreti<br>e ti umilierà davanti all'assemblea,<br>perché non ti sei avvicinato al timore del Signore<br>e il tuo cuore è pieno d'inganno.<br></p>