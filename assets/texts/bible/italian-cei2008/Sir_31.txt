<div class="titoli">Ambiguità della ricchezza</div> <p><sup>1</sup>L'insonnia del ricco consuma il corpo,<br>i suoi affanni gli tolgono il sonno.<br> <sup>2</sup>Le preoccupazioni dell'insonnia non lasciano dormire,<br>come una grave malattia bandiscono il sonno.<br> <sup>3</sup>Un ricco fatica nell'accumulare ricchezze,<br>e se riposa è per darsi ai piaceri.<br> <sup>4</sup>Un povero fatica nelle privazioni della vita,<br>ma se si riposa cade in miseria.<br> <sup>5</sup>Chi ama l'oro non sarà esente da colpa,<br>chi insegue il denaro ne sarà fuorviato.<br> <sup>6</sup>Molti sono andati in rovina a causa dell'oro,<br>e la loro rovina era davanti a loro.<br> <sup>7</sup>È una trappola per quanti ne sono infatuati,<br>e ogni insensato vi resta preso.<br> <sup>8</sup>Beato il ricco che si trova senza macchia<br>e che non corre dietro all'oro.<br> <sup>9</sup>Chi è costui? Lo proclameremo beato,<br>perché ha compiuto meraviglie in mezzo al suo popolo.<br> <sup>10</sup>Chi ha subìto questa prova ed è risultato perfetto?<br>Sarà per lui un titolo di vanto.<br>Chi poteva trasgredire e non ha trasgredito,<br>fare il male e non lo ha fatto?<br> <sup>11</sup>Per questo si consolideranno i suoi beni<br>e l'assemblea celebrerà le sue beneficenze.</p> <div class="titoli">Moderazione a tavola</div> <p><sup>12</sup>Sei seduto davanti a una tavola sontuosa?<br>Non spalancare verso di essa la tua bocca<br>e non dire: «Che abbondanza qua sopra!».<br> <sup>13</sup>Ricòrdati che è un male l'occhio cattivo.<br>Che cosa è stato creato peggiore dell'occhio?<br>Per questo esso lacrima davanti a tutti.<br> <sup>14</sup>Non tendere la mano dove un altro volge lo sguardo<br>e non precipitarti sul piatto insieme con lui.<br> <sup>15</sup>A partire da te intendi i desideri del tuo prossimo<br>e su ogni cosa rifletti.<br> <sup>16</sup>Mangia da uomo frugale ciò che ti è posto dinanzi,<br>non masticare con voracità per non renderti odioso.<br> <sup>17</sup>Sii il primo a smettere per educazione,<br>non essere ingordo per non incorrere nel disprezzo.<br> <sup>18</sup>Se siedi tra molti invitati,<br>non essere il primo a tendere la mano.</p> <p><sup>19</sup>Per un uomo educato il poco è sufficiente;<br>quando si corica non respira con affanno.<br> <sup>20</sup>Il sonno è salubre se lo stomaco è regolato,<br>al mattino ci si alza e si è padroni di sé.<br>Il tormento dell'insonnia e della nausea<br>e la colica accompagnano l'uomo ingordo.<br> <sup>21</sup>Se sei stato forzato a eccedere nei cibi,<br>àlzati, va' a vomitare e ti sentirai sollevato.<br> <sup>22</sup>Ascoltami, figlio, e non disprezzarmi,<br>alla fine troverai vere le mie parole.<br>In tutte le tue opere sii diligente<br>e nessuna malattia ti coglierà.<br> <sup>23</sup>Molti lodano chi è sontuoso nei banchetti,<br>e la testimonianza della sua munificenza è degna di fede.<br> <sup>24</sup>La città mormora di chi è tirchio nel banchetto,<br>e la testimonianza della sua avarizia è esatta.</p> <div class="titoli">L'uso del vino</div> <p><sup>25</sup>Non fare lo spavaldo con il vino,<br>perché il vino ha mandato molti in rovina.<br> <sup>26</sup>La fornace prova il metallo nella tempera,<br>così il vino i cuori, in una sfida di arroganti.<br> <sup>27</sup>Il vino è come la vita per gli uomini,<br>purché tu lo beva con misura.<br>Che vita è quella dove manca il vino?<br>Fin dall'inizio è stato creato per la gioia degli uomini.<br> <sup>28</sup>Allegria del cuore e gioia dell'anima<br>è il vino bevuto a tempo e a misura.<br> <sup>29</sup>Amarezza dell'anima è il vino bevuto in quantità,<br>con eccitazione e per sfida.<br> <sup>30</sup>L'ubriachezza accresce l'ira dello stolto a sua rovina,<br>ne diminuisce le forze e gli procura ferite.<br> <sup>31</sup>Durante un banchetto non rimproverare il vicino,<br>non deriderlo nella sua allegria.<br>Non dirgli parole di biasimo<br>e non affliggerlo chiedendogli quanto ti deve.<br></p>