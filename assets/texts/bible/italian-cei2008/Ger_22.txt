<sup>1</sup>Così dice il Signore: «Scendi nella casa del re di Giuda e là proclama questo messaggio. <sup>2</sup>Tu dirai: Ascolta la parola del Signore, o re di Giuda che siedi sul trono di Davide, tu, i tuoi ministri e il tuo popolo, che entrano per queste porte. <sup>3</sup>Dice il Signore: Praticate il diritto e la giustizia, liberate il derubato dalle mani dell'oppressore, non frodate e non opprimete il forestiero, l'orfano e la vedova, e non spargete sangue innocente in questo luogo. <sup>4</sup>Se osserverete lealmente quest'ordine, entreranno ancora per le porte di questa casa i re che siedono sul trono di Davide, montati su carri e cavalli, insieme ai loro ministri e al loro popolo. <sup>5</sup>Ma se non ascolterete queste parole, io lo giuro per me stesso - oracolo del Signore -, questa casa diventerà una rovina. <p></p> <p><sup>6</sup>Poiché così dice il Signore<br>riguardo alla casa del re di Giuda:<br>Tu sei per me come Gàlaad,<br>come una vetta del Libano,<br>ma ti ridurrò simile a un deserto, a città disabitate.<br> <sup>7</sup>Sto preparando i tuoi distruttori,<br>ognuno con le armi.<br>Abbatteranno i tuoi cedri migliori,<br>li getteranno nel fuoco.</p> <p><sup>8</sup>Molte genti passeranno vicino a questa città e si chiederanno: «Perché il Signore ha trattato in questo modo una città così grande?». <sup>9</sup>E risponderanno: «Perché hanno abbandonato l'alleanza del Signore, loro Dio, hanno adorato e servito altri dèi»».</p> <p><sup>10</sup>Non piangete sul morto e non fate lamenti per lui,<br>ma piangete amaramente su chi parte,<br>perché non tornerà più,<br>non rivedrà la terra natale.</p> <p><sup>11</sup>Poiché dice il Signore riguardo a Sallum, figlio di Giosia, re di Giuda, che regna al posto di Giosia, suo padre: «Chi esce da questo luogo non vi farà più ritorno, <sup>12</sup>ma morirà nel luogo dove lo condurranno prigioniero e non rivedrà più questa terra».</p> <p><sup>13</sup>Guai a chi costruisce la sua casa senza giustizia<br>e i suoi piani superiori senza equità,<br>fa lavorare il prossimo per niente,<br>senza dargli il salario,<br> <sup>14</sup>e dice: «Mi costruirò una casa grande<br>con vasti saloni ai piani superiori»,<br>e vi apre finestre<br>e la riveste di tavolati di cedro<br>e la dipinge di rosso.<br> <sup>15</sup>Pensi di essere un re,<br>perché ostenti passione per il cedro?<br>Forse tuo padre non mangiava e beveva?<br>Ma egli praticava il diritto e la giustizia<br>e tutto andava bene,<br> <sup>16</sup>tutelava la causa del povero e del misero<br>e tutto andava bene;<br>non è questo che significa conoscermi?<br>Oracolo del Signore.<br> <sup>17</sup>Invece i tuoi occhi e il tuo cuore<br>non badano che al tuo interesse,<br>a spargere sangue innocente,<br>a commettere violenze e angherie.</p> <p><sup>18</sup>Per questo così dice il Signore su Ioiakìm, figlio di Giosia, re di Giuda:</p> <p>«Non faranno per lui il lamento:<br>«Ahi, fratello mio! Ahi, sorella!».<br>Non faranno per lui il lamento:<br>«Ahi, signore! Ahi, maestà!».<br> <sup>19</sup>Sarà sepolto come si seppellisce un asino,<br>lo trascineranno e lo getteranno<br>al di là delle porte di Gerusalemme».<br> <sup>20</sup>Sali sul Libano e grida<br>e in Basan alza la voce;<br>grida dai monti Abarìm,<br>perché tutti i tuoi amanti sono abbattuti.<br> <sup>21</sup>Ti parlai al tempo della tua prosperità,<br>ma tu dicesti: «Non voglio ascoltare».<br>Questa è stata la tua condotta fin dalla giovinezza:<br>non hai ascoltato la mia voce.<br> <sup>22</sup>Tutti i tuoi pastori saranno pascolo del vento<br>e i tuoi amanti andranno schiavi.<br>Allora ti vergognerai e sarai confusa,<br>per tutta la tua malvagità.<br> <sup>23</sup>Tu che dimori sul Libano,<br>che ti sei fatta il nido tra i cedri,<br>come gemerai quando ti coglieranno i dolori,<br>come le doglie di una partoriente!</p> <p><sup>24</sup>«Per la mia vita - oracolo del Signore -, anche se Conìa, figlio di Ioiakìm, re di Giuda, fosse un anello da sigillo nella mia destra, io me lo strapperei. <sup>25</sup>Ti metterò nelle mani di chi vuole la tua vita, nelle mani di quanti tu temi, nelle mani di Nabucodònosor, re di Babilonia, e nelle mani dei Caldei. <sup>26</sup>Scaccerò te e tua madre che ti ha generato in un paese dove non siete nati e là morirete. <sup>27</sup>Ma nella terra in cui brameranno tornare, non torneranno». <br> <sup>28</sup>Questo Conìa è forse un vaso spregevole, rotto, un oggetto che non piace più a nessuno? Perché dunque lui e la sua discendenza sono scacciati e gettati in una terra che non conoscono? <sup>29</sup>Terra, terra, terra! Ascolta la parola del Signore! <sup>30</sup>Dice il Signore: «Registrate quest'uomo come uno senza figli, un uomo che non ha successo nella vita, perché nessuno della sua stirpe avrà la fortuna di sedere sul trono di Davide e di regnare ancora su Giuda».<br></p>