<div class="titoli">PROLOGO</div> <p> <sup>1</sup>Dio, che molte volte e in diversi modi nei tempi antichi aveva parlato ai padri per mezzo dei profeti, <sup>2</sup>ultimamente, in questi giorni, ha parlato a noi per mezzo del Figlio, che ha stabilito erede di tutte le cose e mediante il quale ha fatto anche il mondo. <br> <sup>3</sup>Egli è irradiazione della sua gloria e impronta della sua sostanza, e tutto sostiene con la sua parola potente. Dopo aver compiuto la purificazione dei peccati, sedette alla destra della maestà nell'alto dei cieli, <sup>4</sup>divenuto tanto superiore agli angeli quanto più eccellente del loro è il nome che ha ereditato.<br> </p> <div class="titoli">IN CRISTO SI COMPIE LA SALVEZZA</div> <div class="titoli">Gesù, il figlio di Dio</div> <p> <sup>5</sup>Infatti, a quale degli angeli Dio ha mai detto:</p> <p class="rientrato">Tu sei mio figlio, oggi ti ho generato?</p> <p>E ancora:</p> <p class="rientrato">Io sarò per lui padre<br>ed egli sarà per me figlio?</p> <p><sup>6</sup>Quando invece introduce il primogenito nel mondo, dice:</p> <p class="rientrato">Lo adorino tutti gli angeli di Dio.</p> <p><sup>7</sup>Mentre degli angeli dice:</p> <p class="rientrato">Egli fa i suoi angeli simili al vento,<br>e i suoi ministri come fiamma di fuoco,</p> <p><sup>8</sup>al Figlio invece dice:</p> <p class="rientrato">Il tuo trono, Dio, sta nei secoli dei secoli;</p> <p>e:</p> <p class="rientrato">Lo scettro del tuo regno è scettro di equità;<br> <sup>9</sup>hai amato la giustizia e odiato l'iniquità,<br>perciò Dio, il tuo Dio, ti ha consacrato<br>con olio di esultanza, a preferenza dei tuoi compagni.</p> <p><sup>10</sup>E ancora:</p> <p class="rientrato">In principio tu, Signore, hai fondato la terra<br>e i cieli sono opera delle tue mani.<br> <sup>11</sup>Essi periranno, ma tu rimani;<br>tutti si logoreranno come un vestito.<br> <sup>12</sup>Come un mantello li avvolgerai,<br>come un vestito anch'essisaranno cambiati;<br>ma tu rimani lo stesso e i tuoi anni non avranno fine.</p> <p><sup>13</sup>E a quale degli angeli poi ha mai detto:</p> <p class="rientrato">Siedi alla mia destra,<br>finché io non abbia messo i tuoi nemici a sgabello dei tuoi piedi?</p> <p><sup>14</sup>Non sono forse tutti spiriti incaricati di un ministero, inviati a servire coloro che erediteranno la salvezza?<br></p>