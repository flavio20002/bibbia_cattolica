<div class="titoli">Preghiera del giusto perseguitato</div> <p><sup>1</sup>Lamento che Davide cantò al Signore a causa delle parole di Cus, il Beniaminita.<br><br> <sup>2</sup>Signore, mio Dio, in te ho trovato rifugio:<br> salvami da chi mi perseguita e liberami,</p> <p><sup>3</sup>perché non mi sbrani come un leone,<br> dilaniandomi senza che alcuno mi liberi.</p> <p><sup>4</sup>Signore, mio Dio, se così ho agito,<br> se c'è ingiustizia nelle mie mani,</p> <p><sup>5</sup>se ho ripagato il mio amico con il male,<br> se ho spogliato i miei avversari senza motivo,</p> <p><sup>6</sup>il nemico mi insegua e mi raggiunga,<br> calpesti a terra la mia vita<br> e getti nella polvere il mio onore.</p> <p><sup>7</sup>Sorgi, Signore, nella tua ira,<br> àlzati contro la furia dei miei avversari,<br> svégliati, mio Dio, emetti un giudizio!</p> <p><sup>8</sup>L'assemblea dei popoli ti circonda:<br> ritorna dall'alto a dominarla!</p> <p><sup>9</sup>Il Signore giudica i popoli. <br> Giudicami, Signore, secondo la mia giustizia,<br> secondo l'innocenza che è in me.</p> <p><sup>10</sup>Cessi la cattiveria dei malvagi.<br> Rendi saldo il giusto,<br> tu che scruti mente e cuore, o Dio giusto.</p> <p><sup>11</sup>Il mio scudo è in Dio: <br> egli salva i retti di cuore.</p> <p><sup>12</sup>Dio è giudice giusto,<br> Dio si sdegna ogni giorno.</p> <p><sup>13</sup>Non torna forse ad affilare la spada,<br> a tendere, a puntare il suo arco?</p> <p><sup>14</sup>Si prepara strumenti di morte,<br> arroventa le sue frecce.</p> <p><sup>15</sup>Ecco, il malvagio concepisce ingiustizia,<br> è gravido di cattiveria, partorisce menzogna.</p> <p><sup>16</sup>Egli scava un pozzo profondo<br> e cade nella fossa che ha fatto;</p> <p><sup>17</sup>la sua cattiveria ricade sul suo capo,<br> la sua violenza gli piomba sulla testa.</p> <p><sup>18</sup>Renderò grazie al Signore per la sua giustizia<br> e canterò il nome di Dio, l'Altissimo.</p> <p></p>