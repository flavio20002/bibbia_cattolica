<div class="titoli">Preghiera nei pericoli e nelle prove</div> <p><sup>1</sup>Supplica. Di Davide.<br><br> Signore, tendi l'orecchio, rispondimi,<br> perché io sono povero e misero.</p> <p><sup>2</sup>Custodiscimi perché sono fedele;<br> tu, Dio mio, salva il tuo servo, che in te confida.</p> <p><sup>3</sup>Pietà di me, Signore,<br> a te grido tutto il giorno.</p> <p><sup>4</sup>Rallegra la vita del tuo servo,<br> perché a te, Signore, rivolgo l'anima mia.</p> <p><sup>5</sup>Tu sei buono, Signore, e perdoni,<br> sei pieno di misericordia con chi t'invoca.</p> <p><sup>6</sup>Porgi l'orecchio, Signore, alla mia preghiera<br> e sii attento alla voce delle mie suppliche.</p> <p><sup>7</sup>Nel giorno dell'angoscia alzo a te il mio grido<br> perché tu mi rispondi.</p> <p><sup>8</sup>Fra gli dèi nessuno è come te, Signore,<br> e non c'è nulla come le tue opere.</p> <p><sup>9</sup>Tutte le genti che hai creato verranno<br> e si prostreranno davanti a te, Signore,<br> per dare gloria al tuo nome.</p> <p><sup>10</sup>Grande tu sei e compi meraviglie:<br> tu solo sei Dio.</p> <p><sup>11</sup>Mostrami, Signore, la tua via,<br> perché nella tua verità io cammini;<br> tieni unito il mio cuore,<br> perché tema il tuo nome.</p> <p><sup>12</sup>Ti loderò, Signore, mio Dio, con tutto il cuore<br> e darò gloria al tuo nome per sempre,</p> <p><sup>13</sup>perché grande con me è la tua misericordia:<br> hai liberato la mia vita dal profondo degli inferi.</p> <p><sup>14</sup>O Dio, gli arroganti contro di me sono insorti <br> e una banda di prepotenti insidia la mia vita,<br> non pongono te davanti ai loro occhi.</p> <p><sup>15</sup>Ma tu, Signore, Dio misericordioso e pietoso,<br> lento all'ira e ricco di amore e di fedeltà,</p> <p><sup>16</sup>volgiti a me e abbi pietà:<br> dona al tuo servo la tua forza,<br> salva il figlio della tua serva.</p> <p><sup>17</sup>Dammi un segno di bontà;<br> vedano quelli che mi odiano e si vergognino,<br> perché tu, Signore, mi aiuti e mi consoli.</p> <p></p>