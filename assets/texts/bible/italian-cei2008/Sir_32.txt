<div class="titoli">Come comportarsi nei banchetti</div> <p><sup>1</sup>Se ti hanno fatto capotavola, non esaltarti.<br>Compòrtati con gli altri come uno di loro.<br>Pensa a loro e poi mettiti a tavola;<br> <sup>2</sup>quando avrai compiuto il tuo dovere,<br>accòmodati per far festa con loro<br>e ricevere complimenti per le tue buone maniere.<br> <sup>3</sup>Parla, o anziano, poiché ti si addice,<br>ma con saggezza, e non disturbare la musica.<br> <sup>4</sup>Quando c'è un'esecuzione non effonderti in chiacchiere,<br>e non fare il sapiente fuori tempo.<br> <sup>5</sup>Sigillo di rubino su ornamento d'oro<br>è un concerto musicale in un banchetto.<br> <sup>6</sup>Sigillo di smeraldo in una guarnizione d'oro<br>è la melodia dei canti unita alla dolcezza del vino.<br> <sup>7</sup>Parla, o giovane, se c'è bisogno di te,<br>non più di due volte se sei interrogato.<br> <sup>8</sup>Compendia il tuo discorso, molte cose in poche parole;<br>compòrtati come uno che sa e che tace a un tempo.<br> <sup>9</sup>Fra i grandi non mostrarti presuntuoso,<br>e dove vi sono anziani, non ciarlare troppo.<br> <sup>10</sup>Prima del tuono viene la folgore,<br>prima dell'uomo modesto viene la grazia.<br> <sup>11</sup>All'ora stabilita àlzati e non restare per ultimo,<br>corri a casa e non indugiare.<br> <sup>12</sup>Là divèrtiti e fa' quello che ti piace,<br>ma non peccare con parole arroganti.<br> <sup>13</sup>Per tutto ciò benedici chi ti ha creato,<br>chi ti colma dei suoi benefici.</p> <div class="titoli">Il timore di Dio e la fedeltà alla legge</div> <p><sup>14</sup>Chi teme il Signore ne accetta l'istruzione,<br>chi lo ricerca di buon mattino trova il suo favore.<br> <sup>15</sup>Chi scruta la legge viene appagato,<br>ma l'ipocrita vi trova motivo di scandalo.<br> <sup>16</sup>Quelli che temono il Signore sanno giudicare,<br>i loro giudizi brillano come luce.<br> <sup>17</sup>Il peccatore non accetta critiche<br>e trova scuse a suo piacere.</p> <p><sup>18</sup>Chi è saggio non trascura la riflessione,<br>l'empio e il superbo non provano alcun timore.<br> <sup>19</sup>Non fare nulla senza consiglio,<br>non ti pentirai di averlo fatto.<br> <sup>20</sup>Non camminare in una via piena di ostacoli<br>e non inciamperai in luoghi pietrosi.<br> <sup>21</sup>Non fidarti di una via senza inciampi,<br> <sup>22</sup>guàrdati anche dai tuoi figli.<br> <sup>23</sup>In tutto ciò che fai abbi fiducia in te stesso,<br>perché anche questo è osservare i comandamenti.<br> <sup>24</sup>Chi crede alla legge è attento ai comandamenti,<br>chi confida nel Signore non subirà alcun danno.<br></p>