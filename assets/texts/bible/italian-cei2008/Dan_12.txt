<sup>1</sup>Ora, in quel tempo, sorgerà Michele, il gran principe, che vigila sui figli del tuo popolo. Sarà un tempo di angoscia, come non c'era stata mai dal sorgere delle nazioni fino a quel tempo; in quel tempo sarà salvato il tuo popolo, chiunque si troverà scritto nel libro. <br> <sup>2</sup>Molti di quelli che dormono nella regione della polvere si risveglieranno: gli uni alla vita eterna e gli altri alla vergogna e per l'infamia eterna. <sup>3</sup>I saggi risplenderanno come lo splendore del firmamento; coloro che avranno indotto molti alla giustizia risplenderanno come le stelle per sempre. <br> <sup>4</sup>Ora tu, Daniele, chiudi queste parole e sigilla questo libro, fino al tempo della fine: allora molti lo scorreranno e la loro conoscenza sarà accresciuta». <br> <sup>5</sup>Io, Daniele, stavo guardando, ed ecco altri due che stavano in piedi, uno di qua sulla sponda del fiume, l'altro di là sull'altra sponda. <sup>6</sup>Uno disse all'uomo vestito di lino, che era sulle acque del fiume: «Quando si compiranno queste cose meravigliose?». <sup>7</sup>Udii l'uomo vestito di lino, che era sulle acque del fiume, il quale, alzate la destra e la sinistra al cielo, giurò per colui che vive in eterno che tutte queste cose si sarebbero realizzate fra un tempo, tempi e metà di un tempo, quando fosse giunta a compimento la distruzione della potenza del popolo santo. <br> <sup>8</sup>Io udii bene, ma non compresi, e dissi: «Signore mio, quale sarà la fine di queste cose?». <sup>9</sup>Egli mi rispose: «Va', Daniele, queste parole sono nascoste e sigillate fino al tempo della fine. <sup>10</sup>Molti saranno purificati, resi candidi, integri, ma gli empi agiranno empiamente: nessuno degli empi intenderà queste cose, ma i saggi le intenderanno. <sup>11</sup>Ora, dal tempo in cui sarà abolito il sacrificio quotidiano e sarà eretto l'abominio devastante, passeranno milleduecentonovanta giorni. <sup>12</sup>Beato chi aspetterà con pazienza e giungerà a milletrecentotrentacinque giorni. <sup>13</sup>Tu, va' pure alla tua fine e riposa: ti alzerai per la tua sorte alla fine dei giorni». <br> <p></p>