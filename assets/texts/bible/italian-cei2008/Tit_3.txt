<div class="titoli">Modo di vivere dei credenti</div> <p><sup>1</sup>Ricorda loro di essere sottomessi alle autorità che governano, di obbedire, di essere pronti per ogni opera buona; <sup>2</sup>di non parlare male di nessuno, di evitare le liti, di essere mansueti, mostrando ogni mitezza verso tutti gli uomini. <br> <sup>3</sup>Anche noi un tempo eravamo insensati, disobbedienti, corrotti, schiavi di ogni sorta di passioni e di piaceri, vivendo nella malvagità e nell'invidia, odiosi e odiandoci a vicenda.</p> <p class="rientrato"><sup>4</sup>Ma quando apparvero la bontà di Dio, salvatore nostro,<br>e il suo amore per gli uomini,<br> <sup>5</sup>egli ci ha salvati,<br>non per opere giuste da noi compiute,<br>ma per la sua misericordia,<br>con un'acqua che rigenera e rinnova nello Spirito Santo,<br> <sup>6</sup>che Dio ha effuso su di noi in abbondanza<br>per mezzo di Gesù Cristo, salvatore nostro,<br> <sup>7</sup>affinché, giustificati per la sua grazia,<br>diventassimo, nella speranza, eredi della vita eterna.</p> <div class="titoli">Consigli a Tito</div> <p><sup>8</sup>Questa parola è degna di fede e perciò voglio che tu insista su queste cose, perché coloro che credono a Dio si sforzino di distinguersi nel fare il bene. Queste cose sono buone e utili agli uomini. <sup>9</sup>Evita invece le questioni sciocche, le genealogie, le risse e le polemiche intorno alla Legge, perché sono inutili e vane. <sup>10</sup>Dopo un primo e un secondo ammonimento sta' lontano da chi è fazioso, <sup>11</sup>ben sapendo che persone come queste sono fuorviate e continuano a peccare, condannandosi da sé.<br> </p> <div class="titoli">RICHIESTE E SALUTI</div> <p><sup>12</sup>Quando ti avrò mandato Àrtema o Tìchico, cerca di venire subito da me a Nicòpoli, perché là ho deciso di passare l'inverno. <sup>13</sup>Provvedi con cura al viaggio di Zena, il giurista, e di Apollo, perché non manchi loro nulla. <sup>14</sup>Imparino così anche i nostri a distinguersi nel fare il bene per le necessità urgenti, in modo da non essere gente inutile.<br> <sup>15</sup>Ti salutano tutti coloro che sono con me. Saluta quelli che ci amano nella fede. La grazia sia con tutti voi!</p>