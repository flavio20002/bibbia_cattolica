<div class="titoli">Salvezza futura</div> <p><sup>1</sup>Il numero degli Israeliti<br>sarà come la sabbia del mare,<br>che non si può misurare né contare.<br>E avverrà che invece di dire loro:<br>«Voi non siete popolo mio»,<br>si dirà loro: «Siete figli del Dio vivente».<br> <sup>2</sup>I figli di Giuda e i figli d'Israele<br>si riuniranno insieme,<br>si daranno un unico capo<br>e saliranno dalla terra,<br>perché grande sarà il giorno di Izreèl!<br> <sup>3</sup>Dite ai vostri fratelli: «Popolo mio»,<br>e alle vostre sorelle: «Amata».<br> </p> <div class="titoli">Il Signore e la sposa infedele</div> <p><sup>4</sup>Accusate vostra madre, accusatela,<br>perché lei non è più mia moglie<br>e io non sono più suo marito!<br>Si tolga dalla faccia i segni delle sue prostituzioni<br>e i segni del suo adulterio dal suo petto;<br> <sup>5</sup>altrimenti la spoglierò tutta nuda<br>e la renderò simile a quando nacque,<br>e la ridurrò a un deserto, come una terra arida,<br>e la farò morire di sete.<br> <sup>6</sup>I suoi figli non li amerò,<br>perché sono figli di prostituzione.<br> <sup>7</sup>La loro madre, infatti, si è prostituita,<br>la loro genitrice si è coperta di vergogna,<br>perché ha detto: «Seguirò i miei amanti,<br>che mi danno il mio pane e la mia acqua,<br>la mia lana, il mio lino,<br>il mio olio e le mie bevande».<br> <sup>8</sup>Perciò ecco, ti chiuderò la strada con spine,<br>la sbarrerò con barriere<br>e non ritroverà i suoi sentieri.<br> <sup>9</sup>Inseguirà i suoi amanti,<br>ma non li raggiungerà,<br>li cercherà senza trovarli.<br>Allora dirà: «Ritornerò al mio marito di prima,<br>perché stavo meglio di adesso».<br> <sup>10</sup>Non capì che io le davo<br>grano, vino nuovo e olio,<br>e la coprivo d'argento e d'oro,<br>che hanno usato per Baal.<br> <sup>11</sup>Perciò anch'io tornerò a riprendere<br>il mio grano, a suo tempo,<br>il mio vino nuovo nella sua stagione;<br>porterò via la mia lana e il mio lino,<br>che dovevano coprire le sue nudità.<br> <sup>12</sup>Scoprirò allora le sue vergogne<br>agli occhi dei suoi amanti<br>e nessuno la toglierà dalle mie mani.<br> <sup>13</sup>Farò cessare tutte le sue gioie,<br>le feste, i noviluni, i sabati,<br>tutte le sue assemblee solenni.<br> <sup>14</sup>Devasterò le sue viti e i suoi fichi,<br>di cui ella diceva:<br>«Ecco il dono che mi hanno dato i miei amanti».<br>Li ridurrò a una sterpaglia<br>e a un pascolo di animali selvatici.<br> <sup>15</sup>La punirò per i giorni dedicati ai Baal,<br>quando bruciava loro i profumi,<br>si adornava di anelli e di collane<br>e seguiva i suoi amanti,<br>mentre dimenticava me!<br>Oracolo del Signore.<br> <sup>16</sup>Perciò, ecco, io la sedurrò,<br>la condurrò nel deserto<br>e parlerò al suo cuore.<br> <sup>17</sup>Le renderò le sue vigne<br>e trasformerò la valle di Acor<br>in porta di speranza.<br>Là mi risponderà<br>come nei giorni della sua giovinezza,<br>come quando uscì dal paese d'Egitto.<br> <sup>18</sup>E avverrà, in quel giorno<br>- oracolo del Signore -<br>mi chiamerai: «Marito mio»,<br>e non mi chiamerai più: «Baal, mio padrone».<br> <sup>19</sup>Le toglierò dalla bocca<br>i nomi dei Baal<br>e non saranno più chiamati per nome.<br> <sup>20</sup>In quel tempo farò per loro un'alleanza<br>con gli animali selvatici<br>e gli uccelli del cielo<br>e i rettili del suolo;<br>arco e spada e guerra<br>eliminerò dal paese,<br>e li farò riposare tranquilli.<br> <sup>21</sup>Ti farò mia sposa per sempre,<br>ti farò mia sposa<br>nella giustizia e nel diritto,<br>nell'amore e nella benevolenza,<br> <sup>22</sup>ti farò mia sposa nella fedeltà<br>e tu conoscerai il Signore.<br> <sup>23</sup>E avverrà, in quel giorno<br>- oracolo del Signore -<br>io risponderò al cielo<br>ed esso risponderà alla terra;<br> <sup>24</sup>la terra risponderà al grano,<br>al vino nuovo e all'olio<br>e questi risponderanno a Izreèl.<br> <sup>25</sup>Io li seminerò di nuovo per me nel paese<br>e amerò Non-amata,<br>e a Non-popolo-mio dirò: «Popolo mio»,<br>ed egli mi dirà: «Dio mio»».<br></p>