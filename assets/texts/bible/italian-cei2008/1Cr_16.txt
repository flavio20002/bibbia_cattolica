<div class="titoli">Organizzazione del servizio levitico</div> <sup>1</sup>Introdussero dunque l'arca di Dio e la collocarono al centro della tenda che Davide aveva piantato per essa; offrirono olocausti e sacrifici di comunione davanti a Dio. <sup>2</sup>Quando ebbe finito di offrire gli olocausti e i sacrifici di comunione, Davide benedisse il popolo nel nome del Signore. <sup>3</sup>Distribuì a tutti gli Israeliti, uomini e donne, una pagnotta di pane, una porzione di carne arrostita e una schiacciata di uva passa. <br> <div class="titoli">Organizzazione del servizio levitico</div> <p><sup>4</sup>Egli stabilì che alcuni leviti stessero davanti all'arca del Signore come ministri, per celebrare, ringraziare e lodare il Signore, Dio d'Israele. <sup>5</sup>Erano Asaf il capo, Zaccaria il suo secondo, Ieièl, Semiramòt, Iechièl, Mattitia, Eliàb, Benaià, Obed-Edom e Ieièl, che suonavano strumenti musicali, arpe e cetre; Asaf suonava i cimbali. <sup>6</sup>I sacerdoti Benaià e Iacazièl con le trombe erano sempre davanti all'arca dell'alleanza di Dio. <sup>7</sup>Proprio in quel giorno Davide per la prima volta affidò ad Asaf e ai suoi fratelli questa lode al Signore:<br> <sup>8</sup>«Rendete grazie al Signore e invocate il suo nome, <br>proclamate fra i popoli le sue opere.<br> <sup>9</sup>A lui cantate, a lui inneggiate,<br>meditate tutte le sue meraviglie.<br> <sup>10</sup>Gloriatevi del suo santo nome:<br>gioisca il cuore di chi cerca il Signore.<br> <sup>11</sup>Cercate il Signore e la sua potenza,<br>ricercate sempre il suo volto.<br> <sup>12</sup>Ricordate le meraviglie che ha compiuto,<br>i suoi prodigi e i giudizi della sua bocca,<br> <sup>13</sup>voi, stirpe d'Israele, suo servo,<br>figli di Giacobbe, suoi eletti.<br> <sup>14</sup>È lui il Signore, nostro Dio:<br>su tutta la terra i suoi giudizi.<br> <sup>15</sup>Ricordate sempre la sua alleanza,<br>parola data per mille generazioni,<br> <sup>16</sup>l'alleanza stabilita con Abramo<br>e il suo giuramento a Isacco.<br> <sup>17</sup>L'ha stabilita per Giacobbe come decreto,<br>per Israele come alleanza eterna,<br> <sup>18</sup>quando disse: «Ti darò il paese di Canaan<br>come parte della vostra eredità».<br> <sup>19</sup>Quando erano in piccolo numero,<br>pochi e stranieri in quel luogo,<br> <sup>20</sup>e se ne andavano di nazione in nazione<br>e da un regno a un altro popolo,<br> <sup>21</sup>non permise che alcuno li opprimesse<br>e castigò i re per causa loro:<br> <sup>22</sup>«Non toccate i miei consacrati,<br>non fate alcun male ai miei profeti».<br> <sup>23</sup>Cantate al Signore, uomini di tutta la terra,<br>annunciate di giorno in giorno la sua salvezza.<br> <sup>24</sup>In mezzo alle genti narrate la sua gloria,<br>a tutti i popoli dite le sue meraviglie.<br> <sup>25</sup>Grande è il Signore e degno di ogni lode,<br>terribile sopra tutti gli dèi.<br> <sup>26</sup>Tutti gli dèi dei popoli sono un nulla,<br>il Signore invece ha fatto i cieli.<br> <sup>27</sup>Maestà e onore sono davanti a lui,<br>forza e gioia nella sua dimora.<br> <sup>28</sup>Date al Signore, o famiglie dei popoli,<br>date al Signore gloria e potenza,<br> <sup>29</sup>date al Signore la gloria del suo nome.<br>Portate offerte ed entrate al suo cospetto,<br>prostratevi al Signore nel suo atrio santo.<br> <sup>30</sup>Tremi davanti a lui tutta la terra.<br>È stabile il mondo, non potrà vacillare!<br> <sup>31</sup>Gioiscano i cieli, esulti la terra,<br>e dicano tra le genti: «Il Signore regna!». <br> <sup>32</sup>Risuoni il mare e quanto racchiude,<br>sia in festa la campagna e quanto contiene.<br> <sup>33</sup>Acclamino gli alberi della foresta<br>davanti al Signore che viene<br>a giudicare la terra.<br> <sup>34</sup>Rendete grazie al Signore perché è buono,<br>perché il suo amore è per sempre.<br> <sup>35</sup>Dite: «Salvaci, Dio della nostra salvezza,<br>radunaci e liberaci dalle genti,<br>perché ringraziamo il tuo nome santo:<br>lodarti sarà la nostra gloria.<br> <sup>36</sup>Benedetto il Signore, Dio d'Israele,<br>da sempre e per sempre»».<br> <br> Tutto il popolo disse: «Amen, lode al Signore».<br> <sup>37</sup>Quindi Davide lasciò Asaf e i suoi fratelli davanti all'arca dell'alleanza del Signore, perché officiassero continuamente davanti all'arca, secondo il rituale quotidiano; <sup>38</sup>lasciò Obed-Edom, figlio di Iedutùn, e Cosa, insieme con sessantotto fratelli, come portieri. <sup>39</sup>Egli incaricò della Dimora del Signore che era sull'altura di Gàbaon il sacerdote Sadoc e i suoi fratelli sacerdoti, <sup>40</sup>perché offrissero olocausti al Signore sull'altare degli olocausti per sempre, al mattino e alla sera, e compissero quanto è scritto nella legge che il Signore aveva imposto a Israele. <sup>41</sup>Con loro erano Eman, Iedutùn e tutti gli altri scelti e designati per nome perché lodassero il Signore, perché il suo amore è per sempre. <sup>42</sup>Con loro avevano trombe e cimbali per suonare e altri strumenti per il canto divino. I figli di Iedutùn erano incaricati della porta. <sup>43</sup>Poi tutto il popolo se ne andò, ciascuno a casa sua, e Davide tornò per benedire la sua famiglia.<br></p>