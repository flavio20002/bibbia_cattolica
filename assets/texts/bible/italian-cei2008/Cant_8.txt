<div class="titoli">Desiderio dell'unione</div> <p><sup>1</sup>Come vorrei che tu fossi mio fratello,<br>allattato al seno di mia madre!<br>Incontrandoti per strada ti potrei baciare<br>senza che altri mi disprezzi.<br> <sup>2</sup>Ti condurrei, ti introdurrei nella casa di mia madre;<br>tu mi inizieresti all'arte dell'amore.<br>Ti farei bere vino aromatico<br>e succo del mio melograno.<br> <sup>3</sup>La sua sinistra è sotto il mio capo<br>e la sua destra mi abbraccia.<br> <sup>4</sup>Io vi scongiuro, figlie di Gerusalemme,<br>non destate, non scuotete dal sonno l'amore,<br>finché non lo desideri.<br> </p> <div class="titoli">EPILOGO</div> <p><sup>5</sup>Chi sta salendo dal deserto,<br>appoggiata al suo amato?<br>Sotto il melo ti ho svegliato;<br>là dove ti concepì tua madre,<br>là dove ti concepì colei che ti ha partorito.<br> <sup>6</sup>Mettimi come sigillo sul tuo cuore,<br>come sigillo sul tuo braccio;<br>perché forte come la morte è l'amore,<br>tenace come il regno dei morti è la passione:<br>le sue vampe sono vampe di fuoco,<br>una fiamma divina!<br> <sup>7</sup>Le grandi acque non possono spegnere l'amore<br>né i fiumi travolgerlo.<br>Se uno desse tutte le ricchezze della sua casa<br>in cambio dell'amore, non ne avrebbe che disprezzo.<br> </p> <div class="titoli">APPENDICI</div> <div class="titoli">La sorella piccola</div> <p><sup>8</sup>Una sorella piccola abbiamo,<br>e ancora non ha seni.<br>Che faremo per la nostra sorella<br>nel giorno in cui si parlerà di lei?<br> <sup>9</sup>Se fosse un muro,<br>le costruiremmo sopra una merlatura d'argento;<br>se fosse una porta,<br>la rafforzeremmo con tavole di cedro.<br> <sup>10</sup>Io sono un muro<br>e i miei seni sono come torri!<br>Così io sono ai suoi occhi<br>come colei che procura pace!<br> </p> <div class="titoli">La vigna</div> <p><sup>11</sup>Salomone aveva una vigna a Baal-Amon;<br>egli affidò la vigna ai custodi.<br>Ciascuno gli doveva portare come suo frutto<br>mille pezzi d'argento.<br> <sup>12</sup>La mia vigna, proprio la mia, mi sta davanti:<br>tieni pure, Salomone, i mille pezzi d'argento<br>e duecento per i custodi dei suoi frutti!<br> </p> <div class="titoli">Ultimo reciproco invito</div> <p><sup>13</sup>Tu che abiti nei giardini,<br>i compagni ascoltano la tua voce:<br>fammela sentire.<br> <sup>14</sup>Fuggi, amato mio,<br>simile a gazzella<br>o a cerbiatto<br>sopra i monti dei balsami!</p>