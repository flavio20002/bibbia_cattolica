<div class="titoli">Inno alla bontà di Dio</div> <p><sup>1</sup>Di Davide.<br><br> A te, Signore, innalzo l'anima mia,</p> <p> <sup>2</sup>mio Dio, in te confido:<br> che io non resti deluso!<br> Non trionfino su di me i miei nemici!</p> <p> <sup>3</sup>Chiunque in te spera non resti deluso;<br> sia deluso chi tradisce senza motivo.</p> <p> <sup>4</sup>Fammi conoscere, Signore, le tue vie,<br> insegnami i tuoi sentieri.</p> <p> <sup>5</sup>Guidami nella tua fedeltà e istruiscimi,<br> perché sei tu il Dio della mia salvezza;<br> io spero in te tutto il giorno.</p> <p> <sup>6</sup>Ricòrdati, Signore, della tua misericordia<br> e del tuo amore, che è da sempre.</p> <p> <sup>7</sup>I peccati della mia giovinezza<br> e le mie ribellioni, non li ricordare:<br> ricòrdati di me nella tua misericordia,<br> per la tua bontà, Signore.</p> <p> <sup>8</sup>Buono e retto è il Signore,<br> indica ai peccatori la via giusta;</p> <p> <sup>9</sup>guida i poveri secondo giustizia,<br> insegna ai poveri la sua via.</p> <p> <sup>10</sup>Tutti i sentieri del Signore sono amore e fedeltà<br> per chi custodisce la sua alleanza e i suoi precetti.</p> <p> <sup>11</sup>Per il tuo nome, Signore,<br> perdona la mia colpa, anche se è grande.</p> <p> <sup>12</sup>C'è un uomo che teme il Signore?<br> Gli indicherà la via da scegliere.</p> <p> <sup>13</sup>Egli riposerà nel benessere,<br> la sua discendenza possederà la terra.</p> <p> <sup>14</sup>Il Signore si confida con chi lo teme:<br> gli fa conoscere la sua alleanza. </p> <p> <sup>15</sup>I miei occhi sono sempre rivolti al Signore,<br> è lui che fa uscire dalla rete il mio piede.</p> <p> <sup>16</sup>Volgiti a me e abbi pietà,<br> perché sono povero e solo.</p> <p> <sup>17</sup>Allarga il mio cuore angosciato,<br> liberami dagli affanni.</p> <p><sup>18</sup>Vedi la mia povertà e la mia fatica<br> e perdona tutti i miei peccati.</p> <p><sup>19</sup>Guarda i miei nemici: sono molti,<br> e mi detestano con odio violento.</p> <p> <sup>20</sup>Proteggimi, portami in salvo;<br> che io non resti deluso,<br> perché in te mi sono rifugiato.</p> <p> <sup>21</sup>Mi proteggano integrità e rettitudine,<br> perché in te ho sperato.</p> <p><sup>22</sup>O Dio, libera Israele<br> da tutte le sue angosce.</p> <p></p>