<div class="titoli">IL DISCORSO SUGLI ULTIMI TEMPI</div> <div class="titoli">Gesù annuncia distruzioni e persecuzioni</div> <p><sup>1</sup>Mentre Gesù, uscito dal tempio, se ne andava, gli si avvicinarono i suoi discepoli per fargli osservare le costruzioni del tempio. <sup>2</sup>Egli disse loro: «Non vedete tutte queste cose? In verità io vi dico: non sarà lasciata qui pietra su pietra che non sarà distrutta».<br> <sup>3</sup>Al monte degli Ulivi poi, sedutosi, i discepoli gli si avvicinarono e, in disparte, gli dissero: «Di' a noi quando accadranno queste cose e quale sarà il segno della tua venuta e della fine del mondo».<br> <sup>4</sup>Gesù rispose loro: «Badate che nessuno vi inganni! <sup>5</sup>Molti infatti verranno nel mio nome, dicendo: «Io sono il Cristo», e trarranno molti in inganno. <sup>6</sup>E sentirete di guerre e di rumori di guerre. Guardate di non allarmarvi, perché deve avvenire, ma non è ancora la fine. <sup>7</sup>Si solleverà infatti nazione contro nazione e regno contro regno; vi saranno carestie e terremoti in vari luoghi: <sup>8</sup>ma tutto questo è solo l'inizio dei dolori. <br> <sup>9</sup>Allora vi abbandoneranno alla tribolazione e vi uccideranno, e sarete odiati da tutti i popoli a causa del mio nome. <sup>10</sup>Molti ne resteranno scandalizzati, e si tradiranno e odieranno a vicenda. <sup>11</sup>Sorgeranno molti falsi profeti e inganneranno molti; <sup>12</sup>per il dilagare dell'iniquità, si raffredderà l'amore di molti. <sup>13</sup>Ma chi avrà perseverato fino alla fine sarà salvato. <sup>14</sup>Questo vangelo del Regno sarà annunciato in tutto il mondo, perché ne sia data testimonianza a tutti i popoli; e allora verrà la fine.<br> </p> <div class="titoli">Gerusalemme sarà distrutta</div> <p><sup>15</sup>Quando dunque vedrete presente nel luogo santo <i>l'abominio della devastazione</i>, di cui parlò il profeta Daniele - chi legge, comprenda -, <sup>16</sup>allora quelli che sono in Giudea fuggano sui monti, <sup>17</sup>chi si trova sulla terrazza non scenda a prendere le cose di casa sua, <sup>18</sup>e chi si trova nel campo non torni indietro a prendere il suo mantello. <sup>19</sup>In quei giorni guai alle donne incinte e a quelle che allattano! <br> <sup>20</sup>Pregate che la vostra fuga non accada d'inverno o di sabato. <sup>21</sup>Poiché vi sarà allora una tribolazione grande, quale non vi è mai stata dall'inizio del mondo fino ad ora, né mai più vi sarà. <sup>22</sup>E se quei giorni non fossero abbreviati, nessuno si salverebbe; ma, grazie agli eletti, quei giorni saranno abbreviati. <br> <sup>23</sup>Allora, se qualcuno vi dirà: «Ecco, il Cristo è qui», oppure: «È là», non credeteci; <sup>24</sup>perché sorgeranno falsi cristi e falsi profeti e faranno grandi segni e miracoli, così da ingannare, se possibile, anche gli eletti. <sup>25</sup>Ecco, io ve l'ho predetto.<br> <sup>26</sup>Se dunque vi diranno: «Ecco, è nel deserto», non andateci; «Ecco, è in casa», non credeteci. <sup>27</sup>Infatti, come la folgore viene da oriente e brilla fino a occidente, così sarà la venuta del Figlio dell'uomo. <sup>28</sup>Dovunque sia il cadavere, lì si raduneranno gli avvoltoi.<br> </p> <div class="titoli">La venuta del Figlio dell'uomo</div> <p><sup>29</sup>Subito dopo la tribolazione di quei giorni,</p> <p class="rientrato"><i>il sole si oscurerà,<br></i><i>la luna non darà più la sua luce,<br></i><i>le stelle cadranno</i> dal cielo<br><i>e le potenze dei cieli</i> saranno sconvolte.</p> <p><sup>30</sup>Allora comparirà in cielo il segno del Figlio dell'uomo e allora si batteranno il petto tutte le tribù della terra, e vedranno <i>il Figlio dell'uomo venire sulle nubi del cielo</i> con grande potenza e gloria. <sup>31</sup>Egli manderà i suoi angeli, con una grande tromba, ed essi raduneranno i suoi eletti dai quattro venti, da un estremo all'altro dei cieli.<br> <sup>32</sup>Dalla pianta di fico imparate la parabola: quando ormai il suo ramo diventa tenero e spuntano le foglie, sapete che l'estate è vicina. <sup>33</sup>Così anche voi: quando vedrete tutte queste cose, sappiate che egli è vicino, è alle porte. <sup>34</sup>In verità io vi dico: non passerà questa generazione prima che tutto questo avvenga. <sup>35</sup>Il cielo e la terra passeranno, ma le mie parole non passeranno.<br> <sup>36</sup>Quanto a quel giorno e a quell'ora, nessuno lo sa, né gli angeli del cielo né il Figlio, ma solo il Padre.<br> <sup>37</sup>Come furono i giorni di Noè, così sarà la venuta del Figlio dell'uomo. <sup>38</sup>Infatti, come nei giorni che precedettero il diluvio mangiavano e bevevano, prendevano moglie e prendevano marito, fino al giorno in cui Noè entrò nell'arca, <sup>39</sup>e non si accorsero di nulla finché venne il diluvio e travolse tutti: così sarà anche la venuta del Figlio dell'uomo. <sup>40</sup>Allora due uomini saranno nel campo: uno verrà portato via e l'altro lasciato. <sup>41</sup>Due donne macineranno alla mola: una verrà portata via e l'altra lasciata.<br> </p> <div class="titoli">Vegliare nell'attesa</div> <p><sup>42</sup>Vegliate dunque, perché non sapete in quale giorno il Signore vostro verrà. <sup>43</sup>Cercate di capire questo: se il padrone di casa sapesse a quale ora della notte viene il ladro, veglierebbe e non si lascerebbe scassinare la casa. <sup>44</sup>Perciò anche voi tenetevi pronti perché, nell'ora che non immaginate, viene il Figlio dell'uomo.<br> <sup>45</sup>Chi è dunque il servo fidato e prudente, che il padrone ha messo a capo dei suoi domestici per dare loro il cibo a tempo debito? <sup>46</sup>Beato quel servo che il padrone, arrivando, troverà ad agire così! <sup>47</sup>Davvero io vi dico: lo metterà a capo di tutti i suoi beni. <sup>48</sup>Ma se quel servo malvagio dicesse in cuor suo: «Il mio padrone tarda», <sup>49</sup>e cominciasse a percuotere i suoi compagni e a mangiare e a bere con gli ubriaconi, <sup>50</sup>il padrone di quel servo arriverà un giorno in cui non se l'aspetta e a un'ora che non sa, <sup>51</sup>lo punirà severamente e gli infliggerà la sorte che meritano gli ipocriti: là sarà pianto e stridore di denti.<br></p>