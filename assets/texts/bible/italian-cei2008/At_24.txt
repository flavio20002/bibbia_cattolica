<div class="titoli">Processo di Paolo davanti al governatore</div> <p><sup>1</sup>Cinque giorni dopo arrivò il sommo sacerdote Anania insieme ad alcuni anziani e a un avvocato, un certo Tertullo, e si presentarono al governatore per accusare Paolo. <sup>2</sup>Quando questi fu fatto venire, Tertullo cominciò l'accusa dicendo: «La lunga pace di cui godiamo, grazie a te, e le riforme che sono state fatte in favore di questa nazione, grazie alla tua provvidenza, <sup>3</sup>le accogliamo in tutto e per tutto, eccellentissimo Felice, con profonda gratitudine. <sup>4</sup>Ma, per non trattenerti più a lungo, ti prego, nella tua benevolenza, di ascoltarci brevemente. <sup>5</sup>Abbiamo scoperto infatti che quest'uomo è una peste, fomenta disordini fra tutti i Giudei che sono nel mondo ed è un capo della setta dei nazorei. <sup>6</sup>Ha perfino tentato di profanare il tempio e noi l'abbiamo arrestato. <sup>7</sup> <sup>8</sup>Interrogandolo, potrai sapere di persona da lui tutte queste cose delle quali noi lo accusiamo». <sup>9</sup>Si associarono all'accusa anche i Giudei, affermando che i fatti stavano così.<br> </p> <div class="titoli">Paolo si difende</div> <p><sup>10</sup>Quando il governatore fece cenno a Paolo di parlare, egli rispose: «So che da molti anni sei giudice di questo popolo e parlo in mia difesa con fiducia. <sup>11</sup>Tu stesso puoi accertare che non sono passati più di dodici giorni da quando sono salito a Gerusalemme per il culto. <sup>12</sup>Non mi hanno mai trovato nel tempio a discutere con qualcuno o a incitare la folla alla sommossa, né nelle sinagoghe, né per la città <sup>13</sup>e non possono provare nessuna delle cose delle quali ora mi accusano. <sup>14</sup>Questo invece ti dichiaro: io adoro il Dio dei miei padri, seguendo quella Via che chiamano setta, credendo in tutto ciò che è conforme alla Legge e sta scritto nei Profeti, <sup>15</sup>nutrendo in Dio la speranza, condivisa pure da costoro, che ci sarà una risurrezione dei giusti e degli ingiusti. <sup>16</sup>Per questo anche io mi sforzo di conservare in ogni momento una coscienza irreprensibile davanti a Dio e davanti agli uomini. <sup>17</sup>Ora, dopo molti anni, sono venuto a portare elemosine alla mia gente e a offrire sacrifici; <sup>18</sup>in occasione di questi, mi hanno trovato nel tempio dopo che avevo compiuto le purificazioni. Non c'era folla né tumulto. <sup>19</sup>Furono dei Giudei della provincia d'Asia a trovarmi, ed essi dovrebbero comparire qui davanti a te ad accusarmi, se hanno qualche cosa contro di me. <sup>20</sup>Oppure dicano i presenti stessi quale colpa hanno trovato quando sono comparso davanti al sinedrio, <sup>21</sup>se non questa sola frase, che io gridai stando in mezzo a loro: «È a motivo della risurrezione dei morti che io vengo giudicato oggi davanti a voi!»».<br> </p> <div class="titoli">Paolo prigioniero a Cesarèa</div> <p><sup>22</sup>Allora Felice, che era assai bene informato su quanto riguardava questa Via, li congedò dicendo: «Quando verrà il comandante Lisia, esaminerò il vostro caso». <sup>23</sup>E ordinò al centurione di tenere Paolo sotto custodia, concedendogli però una certa libertà e senza impedire ad alcuno dei suoi di dargli assistenza.<br> <sup>24</sup>Dopo alcuni giorni, Felice arrivò in compagnia della moglie Drusilla, che era giudea; fece chiamare Paolo e lo ascoltava intorno alla fede in Cristo Gesù. <sup>25</sup>Ma quando egli si mise a parlare di giustizia, di continenza e del giudizio futuro, Felice si spaventò e disse: «Per il momento puoi andare; ti farò chiamare quando ne avrò il tempo». <sup>26</sup>Sperava frattanto che Paolo gli avrebbe dato del denaro; per questo abbastanza spesso lo faceva chiamare e conversava con lui.<br> <sup>27</sup>Trascorsi due anni, Felice ebbe come successore Porcio Festo. Volendo fare cosa gradita ai Giudei, Felice lasciò Paolo in prigione.<br></p>