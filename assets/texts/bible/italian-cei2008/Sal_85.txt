<div class="titoli">Supplica per la pace e la giustizia</div> <p><sup>1</sup>Al maestro del coro. Dei figli di Core. Salmo.<br><br> <sup>2</sup>Sei stato buono, Signore, con la tua terra,<br> hai ristabilito la sorte di Giacobbe.</p> <p><sup>3</sup>Hai perdonato la colpa del tuo popolo,<br> hai coperto ogni loro peccato.</p> <p><sup>4</sup>Hai posto fine a tutta la tua collera,<br> ti sei distolto dalla tua ira ardente.</p> <p><sup>5</sup>Ritorna a noi, Dio nostra salvezza,<br> e placa il tuo sdegno verso di noi.</p> <p><sup>6</sup>Forse per sempre sarai adirato con noi,<br> di generazione in generazione riverserai la tua ira?</p> <p><sup>7</sup>Non tornerai tu a ridarci la vita,<br> perché in te gioisca il tuo popolo?</p> <p><sup>8</sup>Mostraci, Signore, la tua misericordia<br> e donaci la tua salvezza.</p> <p><sup>9</sup>Ascolterò che cosa dice Dio, il Signore:<br> egli annuncia la pace<br> per il suo popolo, per i suoi fedeli,<br> per chi ritorna a lui con fiducia.</p> <p><sup>10</sup>Sì, la sua salvezza è vicina a chi lo teme,<br> perché la sua gloria abiti la nostra terra.</p> <p><sup>11</sup>Amore e verità s'incontreranno,<br> giustizia e pace si baceranno.</p> <p><sup>12</sup>Verità germoglierà dalla terra<br> e giustizia si affaccerà dal cielo.</p> <p><sup>13</sup>Certo, il Signore donerà il suo bene<br> e la nostra terra darà il suo frutto;</p> <p><sup>14</sup>giustizia camminerà davanti a lui:<br> i suoi passi tracceranno il cammino.</p> <p></p>