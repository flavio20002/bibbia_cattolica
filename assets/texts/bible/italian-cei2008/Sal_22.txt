<div class="titoli">Le sofferenze e la gloria del giusto</div> <p><sup>1</sup>Al maestro del coro. Su «Cerva dell'aurora». Salmo. Di Davide.</p> <p><sup>2</sup>Dio mio, Dio mio, perché mi hai abbandonato?<br> Lontane dalla mia salvezza le parole del mio grido!</p> <p><sup>3</sup>Mio Dio, grido di giorno e non rispondi;<br> di notte, e non c'è tregua per me.</p> <p><sup>4</sup>Eppure tu sei il Santo,<br> tu siedi in trono fra le lodi d'Israele.</p> <p><sup>5</sup>In te confidarono i nostri padri,<br> confidarono e tu li liberasti;</p> <p><sup>6</sup>a te gridarono e furono salvati,<br> in te confidarono e non rimasero delusi.</p> <p><sup>7</sup>Ma io sono un verme e non un uomo,<br> rifiuto degli uomini, disprezzato dalla gente.</p> <p><sup>8</sup>Si fanno beffe di me quelli che mi vedono,<br> storcono le labbra, scuotono il capo:</p> <p><sup>9</sup>«Si rivolga al Signore; lui lo liberi,<br> lo porti in salvo, se davvero lo ama!».</p> <p><sup>10</sup>Sei proprio tu che mi hai tratto dal grembo,<br> mi hai affidato al seno di mia madre.</p> <p><sup>11</sup>Al mio nascere, a te fui consegnato;<br> dal grembo di mia madre sei tu il mio Dio.</p> <p><sup>12</sup>Non stare lontano da me,<br> perché l'angoscia è vicina e non c'è chi mi aiuti.</p> <p><sup>13</sup>Mi circondano tori numerosi,<br> mi accerchiano grossi tori di Basan.</p> <p><sup>14</sup>Spalancano contro di me le loro fauci:<br> un leone che sbrana e ruggisce.</p> <p><sup>15</sup>Io sono come acqua versata,<br> sono slogate tutte le mie ossa.<br> Il mio cuore è come cera,<br> si scioglie in mezzo alle mie viscere.</p> <p><sup>16</sup>Arido come un coccio è il mio vigore,<br> la mia lingua si è incollata al palato,<br> mi deponi su polvere di morte.</p> <p><sup>17</sup>Un branco di cani mi circonda,<br> mi accerchia una banda di malfattori;<br> hanno scavato le mie mani e i miei piedi.</p> <p><sup>18</sup>Posso contare tutte le mie ossa.<br> Essi stanno a guardare e mi osservano:</p> <p><sup>19</sup>si dividono le mie vesti,<br> sulla mia tunica gettano la sorte.</p> <p><sup>20</sup>Ma tu, Signore, non stare lontano,<br> mia forza, vieni presto in mio aiuto.</p> <p><sup>21</sup>Libera dalla spada la mia vita,<br> dalle zampe del cane l'unico mio bene.</p> <p><sup>22</sup>Salvami dalle fauci del leone<br> e dalle corna dei bufali.</p> <p> Tu mi hai risposto!<br> <sup>23</sup>Annuncerò il tuo nome ai miei fratelli,<br> ti loderò in mezzo all'assemblea.</p> <p><sup>24</sup>Lodate il Signore, voi suoi fedeli,<br> gli dia gloria tutta la discendenza di Giacobbe,<br> lo tema tutta la discendenza d'Israele;</p> <p><sup>25</sup>perché egli non ha disprezzato<br> né disdegnato l'afflizione del povero,<br> il proprio volto non gli ha nascosto<br> ma ha ascoltato il suo grido di aiuto.</p> <p><sup>26</sup>Da te la mia lode nella grande assemblea;<br> scioglierò i miei voti davanti ai suoi fedeli.</p> <p><sup>27</sup>I poveri mangeranno e saranno saziati,<br> loderanno il Signore quanti lo cercano;<br> il vostro cuore viva per sempre!</p> <p><sup>28</sup>Ricorderanno e torneranno al Signore<br> tutti i confini della terra;<br> davanti a te si prostreranno <br> tutte le famiglie dei popoli.</p> <p><sup>29</sup>Perché del Signore è il regno:<br> è lui che domina sui popoli!</p> <p><sup>30</sup>A lui solo si prostreranno<br> quanti dormono sotto terra,<br> davanti a lui si curveranno<br> quanti discendono nella polvere;<br> <br> ma io vivrò per lui,<br> <sup>31</sup>lo servirà la mia discendenza.<br> Si parlerà del Signore alla generazione che viene;</p> <p><sup>32</sup>annunceranno la sua giustizia;<br> al popolo che nascerà diranno:<br> »Ecco l'opera del Signore!».</p> <p></p>