<div class="titoli">Preghiera</div> <p><sup>1</sup>Il ventiquattro dello stesso mese, gli Israeliti si radunarono per un digiuno, vestiti di sacchi e coperti di polvere. <sup>2</sup>I discendenti d'Israele si separarono da tutti gli stranieri e in piedi confessarono i loro peccati e le colpe dei loro padri. <sup>3</sup>Si alzarono in piedi e lessero il libro della legge del Signore, loro Dio, per un quarto della giornata; per un altro quarto essi confessarono i peccati e si prostrarono davanti al Signore, loro Dio. <sup>4</sup>Giosuè, Banì, Kadmièl, Sebania, Bunnì, Serebia, Banì e Chenanì salirono sulla pedana dei leviti e invocarono a gran voce il Signore, loro Dio. <sup>5</sup>I leviti Giosuè, Kadmièl, Banì, Casabnia, Serebia, Odia, Sebania e Petachia dissero: <br>«Alzatevi e benedite il Signore, vostro Dio, <br>da sempre e per sempre! <br>Benedicano il tuo nome glorioso, <br>esaltato al di sopra di ogni benedizione <br>e di ogni lode! <br> <sup>6</sup>Tu, tu solo sei il Signore, <br>tu hai fatto i cieli, i cieli dei cieli <br>e tutto il loro esercito, <br>la terra e quanto sta su di essa, <br>i mari e quanto è in essi; <br>tu fai vivere tutte queste cose<br>e l'esercito dei cieli ti adora. <br> <sup>7</sup>Tu sei il Signore Dio, che hai scelto Abram, <br>lo hai fatto uscire da Ur dei Caldei <br>e lo hai chiamato Abramo. <br> <sup>8</sup>Tu hai trovato il suo cuore fedele davanti a te <br>e hai stabilito con lui un'alleanza, <br>promettendo di dare la terra dei Cananei, <br>degli Ittiti, degli Amorrei, dei Perizziti, <br>dei Gebusei e dei Gergesei, <br>di darla a lui e alla sua discendenza; <br>hai mantenuto la tua parola, perché sei giusto. <br> <sup>9</sup>Tu hai visto l'afflizione dei nostri padri in Egitto <br>e hai ascoltato il loro grido presso il Mar Rosso; <br> <sup>10</sup>hai operato segni e prodigi contro il faraone,<br>contro tutti i suoi servi, <br>contro tutto il popolo della sua terra, <br>perché sapevi che li avevano trattati con durezza, <br>e ti sei fatto un nome che dura ancora oggi. <br> <sup>11</sup>Hai aperto il mare davanti a loro <br>ed essi sono passati in mezzo al mare sull'asciutto; <br>quelli che li inseguivano hai precipitato nell'abisso, <br>come una pietra in acque impetuose.<br> <sup>12</sup>Li hai guidati di giorno con una colonna di nube <br>e di notte con una colonna di fuoco, <br>per rischiarare loro la strada su cui camminare. <br> <sup>13</sup>Sei sceso sul monte Sinai <br>e hai parlato con loro dal cielo,<br>e hai dato loro norme giuste e leggi sicure, <br>statuti e comandi buoni; <br> <sup>14</sup>hai fatto loro conoscere il tuo santo sabato <br>e hai dato loro comandi, statuti e una legge <br>per mezzo di Mosè, tuo servo. <br> <sup>15</sup>Hai dato loro <br>pane del cielo per la loro fame <br>e hai fatto scaturire <br>acqua dalla rupe per la loro sete, <br>e hai detto loro di andare <br>a prendere in possesso la terra <br>che avevi giurato di dare loro.<br> <sup>16</sup>Ma essi, i nostri padri, <br>si sono comportati con superbia, <br>hanno indurito la loro cervice <br>e non hanno obbedito ai tuoi comandi. <br> <sup>17</sup>Si sono rifiutati di obbedire<br>e non si sono ricordati dei tuoi prodigi, <br>che tu avevi operato in loro favore; <br>hanno indurito la loro cervice <br>e nella loro ribellione si sono dati un capo <br>per tornare alla loro schiavitù. <br>Ma tu sei un Dio pronto a perdonare, <br>misericordioso e pietoso, <br>lento all'ira e ricco di amore <br>e non li hai abbandonati. <br> <sup>18</sup>Anche quando si sono fatti un vitello di metallo fuso <br>e hanno detto: «Ecco il tuo Dio <br>che ti ha fatto uscire dall'Egitto!», <br>e ti hanno insultato gravemente, <br> <sup>19</sup>tu nella tua grande misericordia, <br>non li hai abbandonati nel deserto, <br>non hai ritirato da loro la colonna di nube di giorno,<br>per guidarli nel cammino, <br>né la colonna di fuoco di notte, <br>per rischiarare loro la strada su cui camminare. <br> <sup>20</sup>Hai concesso loro il tuo spirito buono per istruirli <br>e non hai rifiutato la tua manna alle loro bocche <br>e hai dato loro l'acqua per la loro sete. <br> <sup>21</sup>Per quarant'anni li hai nutriti nel deserto <br>e non è mancato loro nulla; <br>le loro vesti non si sono logorate <br>e i loro piedi non si sono gonfiati. <br> <sup>22</sup>Poi hai dato loro regni e popoli <br>e li hai divisi definendone i confini; <br>essi hanno posseduto la terra di Sicon<br>e la terra del re di Chesbon <br>e la terra di Og, re di Basan.<br> <sup>23</sup>Hai moltiplicato i loro figli come le stelle del cielo <br>e li hai introdotti nella terra<br>nella quale avevi comandato ai loro padri <br>di entrare per prenderne possesso. <br> <sup>24</sup>I figli sono entrati <br>e hanno preso in possesso la terra; <br>tu hai umiliato dinanzi a loro <br>gli abitanti della terra, i Cananei, <br>e li hai messi nelle loro mani <br>con i loro re e con i popoli della terra, <br>perché ne disponessero a loro piacere. <br> <sup>25</sup>Essi si sono impadroniti<br>di città fortificate e di una terra grassa <br>e hanno posseduto case piene di ogni bene, <br>cisterne scavate, vigne,<br>oliveti, alberi da frutto in abbondanza; <br>hanno mangiato e si sono saziati <br>e si sono ingrassati <br>e sono vissuti nelle delizie per la tua grande bontà. <br> <sup>26</sup>Ma poi hanno disobbedito, <br>si sono ribellati contro di te, <br>si sono gettati la tua legge dietro le spalle, <br>hanno ucciso i tuoi profeti, <br>che li ammonivano per farli tornare a te, <br>e ti hanno insultato gravemente. <br> <sup>27</sup>Perciò tu li hai messi nelle mani dei loro nemici, <br>che li hanno oppressi. <br>Ma nel tempo della loro angoscia<br>essi hanno gridato a te <br>e tu hai ascoltato dal cielo <br>e, nella tua grande misericordia, <br>tu hai dato loro salvatori, <br>che li hanno salvati dalle mani dei loro nemici. <br> <sup>28</sup>Ma quando avevano pace, <br>ritornavano a fare il male dinanzi a te,<br>perciò tu li abbandonavi <br>nelle mani dei loro nemici, <br>che li opprimevano; <br>poi quando ricominciavano a gridare a te, <br>tu ascoltavi dal cielo. <br>Così nella tua misericordia<br>più volte li hai liberati. <br> <sup>29</sup>Tu li ammonivi<br>per farli tornare alla tua legge, <br>ma essi si mostravano superbi <br>e non obbedivano ai tuoi comandi; <br>peccavano contro i tuoi decreti,<br>che fanno vivere chi li mette in pratica, <br>offrivano spalle ribelli, <br>indurivano la loro cervice e non obbedivano. <br> <sup>30</sup>Hai pazientato con loro molti anni <br>e li hai ammoniti con il tuo spirito <br>per mezzo dei tuoi profeti; <br>ma essi non hanno voluto prestare orecchio. <br>Allora li hai messi nelle mani<br>dei popoli di terre straniere. <br> <sup>31</sup>Però, nella tua grande compassione, <br>tu non li hai sterminati del tutto <br>e non li hai abbandonati, <br>perché sei un Dio misericordioso e pietoso. <br> <sup>32</sup>Ora, o nostro Dio, Dio grande, potente e tremendo, <br>che mantieni l'alleanza e la benevolenza, <br>non sembri poca cosa ai tuoi occhi <br>tutta la sventura che è piombata su di noi,<br>sui nostri re, sui nostri capi, <br>sui nostri sacerdoti, sui nostri profeti, <br>sui nostri padri, su tutto il tuo popolo, <br>dal tempo dei re d'Assiria fino ad oggi.<br> <sup>33</sup>Tu sei giusto per tutto quello che ci è accaduto, <br>poiché tu hai agito fedelmente, <br>mentre noi ci siamo comportati da malvagi. <br> <sup>34</sup>I nostri re, i nostri capi, i nostri sacerdoti, i nostri padri <br>non hanno messo in pratica la tua legge <br>e non hanno obbedito né ai comandi né agli ammonimenti <br>con i quali tu li ammonivi. <br> <sup>35</sup>Essi, mentre godevano del loro regno, <br>del grande benessere che tu largivi loro <br>e della terra vasta e fertile <br>che tu avevi messo a loro disposizione, <br>non ti hanno servito <br>e non hanno abbandonato le loro azioni malvagie. <br> <sup>36</sup>Oggi, eccoci schiavi; <br>e quanto alla terra che tu hai concesso ai nostri padri, <br>perché ne mangiassero i frutti e i beni, <br>ecco, in essa siamo schiavi. <br> <sup>37</sup>I suoi prodotti abbondanti sono per i re, <br>che hai posto su di noi a causa dei nostri peccati <br>e dispongono dei nostri corpi <br>e del nostro bestiame a loro piacimento, <br>e noi siamo in grande angoscia.<br></p>