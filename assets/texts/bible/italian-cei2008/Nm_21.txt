<div class="titoli">Conquista di Corma</div> <p><sup>1</sup>Il re cananeo di Arad, che abitava il Negheb, appena seppe che Israele veniva per la via di Atarìm, attaccò battaglia contro Israele e fece alcuni prigionieri. <sup>2</sup>Allora Israele fece un voto al Signore e disse: «Se tu mi consegni nelle mani questo popolo, le loro città saranno da me votate allo sterminio». <sup>3</sup>Il Signore ascoltò la voce d'Israele e gli consegnò nelle mani i Cananei; Israele votò allo sterminio i Cananei e le loro città e quel luogo fu chiamato Corma.<br> </p> <div class="titoli">Il serpente di bronzo</div> <p><sup>4</sup>Gli Israeliti si mossero dal monte Or per la via del Mar Rosso, per aggirare il territorio di Edom. Ma il popolo non sopportò il viaggio. <sup>5</sup>Il popolo disse contro Dio e contro Mosè: «Perché ci avete fatto salire dall'Egitto per farci morire in questo deserto? Perché qui non c'è né pane né acqua e siamo nauseati di questo cibo così leggero». <sup>6</sup>Allora il Signore mandò fra il popolo serpenti brucianti i quali mordevano la gente, e un gran numero d'Israeliti morì. <sup>7</sup>Il popolo venne da Mosè e disse: «Abbiamo peccato, perché abbiamo parlato contro il Signore e contro di te; supplica il Signore che allontani da noi questi serpenti». Mosè pregò per il popolo. <sup>8</sup>Il Signore disse a Mosè: «Fatti un serpente e mettilo sopra un'asta; chiunque sarà stato morso e lo guarderà, resterà in vita». <sup>9</sup>Mosè allora fece un serpente di bronzo e lo mise sopra l'asta; quando un serpente aveva morso qualcuno, se questi guardava il serpente di bronzo, restava in vita.<br> </p> <div class="titoli">Tappe verso il Pisga</div> <p><sup>10</sup>Gli Israeliti si mossero e si accamparono a Obot; <sup>11</sup>partiti da Obot si accamparono a Iie-Abarìm, nel deserto che sta di fronte a Moab, dal lato dove sorge il sole. <sup>12</sup>Di là si mossero e si accamparono nella valle di Zered. <sup>13</sup>Si mossero di là e si accamparono sull'altra riva dell'Arnon, che scorre nel deserto e proviene dal territorio degli Amorrei; l'Arnon infatti è la frontiera di Moab, fra Moab e gli Amorrei. <sup>14</sup>Per questo si dice nel libro delle Guerre del Signore:<br> <br>«Vaèb in Sufa e i torrenti,<br>l'Arnon <sup>15</sup>e il pendio dei torrenti,<br>che declina verso la sede di Ar<br>e si appoggia alla frontiera di Moab».<br> <br> <sup>16</sup>Di là andarono a Beèr. Questo è il pozzo di cui il Signore disse a Mosè: «Raduna il popolo e io gli darò l'acqua». <sup>17</sup>Allora Israele cantò questo canto:<br> <br>«Sgorga, o pozzo: cantàtelo!<br> <sup>18</sup>Pozzo scavato da prìncipi,<br>perforato da nobili del popolo,<br>con lo scettro, con i loro bastoni».<br> <br>Poi dal deserto andarono a Mattanà, <sup>19</sup>da Mattanà a Nacalièl, da Nacalièl a Bamòt <sup>20</sup>e da Bamòt alla valle che si trova nelle steppe di Moab presso la cima del Pisga, che è di fronte al deserto.<br> </p> <div class="titoli">Conquista della Trasgiordania</div> <p><sup>21</sup>Israele mandò messaggeri a Sicon, re degli Amorrei, per dirgli: <sup>22</sup>«Lasciami passare nel tuo territorio; noi non devieremo per i campi né per le vigne e non berremo l'acqua dei pozzi; seguiremo la via Regia finché avremo oltrepassato il tuo territorio». <sup>23</sup>Ma Sicon non permise a Israele di passare per il suo territorio, anzi radunò tutto il suo popolo e uscì incontro a Israele nel deserto; giunse a Iaas e combatté contro Israele. <sup>24</sup>Israele lo sconfisse, passandolo a fil di spada, e conquistò il suo territorio dall'Arnon fino allo Iabbok, estendendosi fino alla regione degli Ammoniti, perché la frontiera degli Ammoniti era forte.<br> <sup>25</sup>Israele prese tutte quelle città e abitò in tutte le città degli Amorrei, cioè a Chesbon e in tutte le città del suo territorio; <sup>26</sup>Chesbon infatti era la città di Sicon, re degli Amorrei, il quale aveva mosso guerra al precedente re di Moab e gli aveva strappato di mano tutto il suo territorio, fino all'Arnon. <sup>27</sup>Per questo dicono i poeti:<br> <br>«Entrate in Chesbon!<br>Sia ricostruita e rifondata<br>la città di Sicon!<br> <sup>28</sup>Perché un fuoco uscì da Chesbon,<br>una fiamma dalla cittadella di Sicon:<br>essa divorò Ar-Moab,<br>i Baal delle alture dell'Arnon.<br> <sup>29</sup>Guai a te, Moab,<br>sei perduto, popolo di Camos!<br>Egli ha reso fuggiaschi i suoi figli,<br>e le sue figlie ha dato in schiavitù<br>a Sicon, re degli Amorrei.<br> <sup>30</sup>Ma noi li abbiamo trafitti!<br>È rovinata Chesbon fino a Dibon.<br>Abbiamo devastato fino a Nofach,<br>che è presso Màdaba».<br> <br> <sup>31</sup>Israele si stabilì dunque nella terra degli Amorrei. <sup>32</sup>Poi Mosè mandò a esplorare Iazer e gli Israeliti presero le città del suo territorio e ne cacciarono gli Amorrei che vi si trovavano.<br> <sup>33</sup>Poi mutarono direzione e salirono lungo la strada verso Basan. Og, re di Basan, uscì contro di loro con tutta la sua gente per dar loro battaglia a Edrei. <sup>34</sup>Ma il Signore disse a Mosè: «Non lo temere, perché io lo do in tuo potere, lui, tutta la sua gente e il suo territorio; trattalo come hai trattato Sicon, re degli Amorrei, che abitava a Chesbon». <sup>35</sup>E sconfissero lui, i suoi figli e tutto il suo popolo, così che non gli rimase più superstite alcuno, e si impadronirono del suo territorio.<br></p>