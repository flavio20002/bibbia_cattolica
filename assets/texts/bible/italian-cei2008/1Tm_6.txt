<div class="titoli">Raccomandazioni agli schiavi</div> <p><sup>1</sup>Quelli che si trovano sotto il giogo della schiavitù, stimino i loro padroni degni di ogni rispetto, perché non vengano bestemmiati il nome di Dio e la dottrina. <sup>2</sup>Quelli invece che hanno padroni credenti, non manchino loro di riguardo, perché sono fratelli, ma li servano ancora meglio, proprio perché quelli che ricevono i loro servizi sono credenti e amati da Dio. Questo devi insegnare e raccomandare.<br> </p> <div class="titoli">Contro i falsi maestri</div> <p><sup>3</sup>Se qualcuno insegna diversamente e non segue le sane parole del Signore nostro Gesù Cristo e la dottrina conforme alla vera religiosità, <sup>4</sup>è accecato dall'orgoglio, non comprende nulla ed è un maniaco di questioni oziose e discussioni inutili. Da ciò nascono le invidie, i litigi, le maldicenze, i sospetti cattivi, <sup>5</sup>i conflitti di uomini corrotti nella mente e privi della verità, che considerano la religione come fonte di guadagno.<br> <sup>6</sup>Certo, la religione è un grande guadagno, purché sappiamo accontentarci! <sup>7</sup>Infatti non abbiamo portato nulla nel mondo e nulla possiamo portare via. <sup>8</sup>Quando dunque abbiamo di che mangiare e di che coprirci, accontentiamoci. <sup>9</sup>Quelli invece che vogliono arricchirsi, cadono nella tentazione, nell'inganno di molti desideri insensati e dannosi, che fanno affogare gli uomini nella rovina e nella perdizione. <sup>10</sup>L'avidità del denaro infatti è la radice di tutti i mali; presi da questo desiderio, alcuni hanno deviato dalla fede e si sono procurati molti tormenti.<br> </p> <div class="titoli">Consigli a Timòteo</div> <p><sup>11</sup>Ma tu, uomo di Dio, evita queste cose; tendi invece alla giustizia, alla pietà, alla fede, alla carità, alla pazienza, alla mitezza. <sup>12</sup>Combatti la buona battaglia della fede, cerca di raggiungere la vita eterna alla quale sei stato chiamato e per la quale hai fatto la tua bella professione di fede davanti a molti testimoni.<br> <sup>13</sup>Davanti a Dio, che dà vita a tutte le cose, e a Gesù Cristo, che ha dato la sua bella testimonianza davanti a Ponzio Pilato, <sup>14</sup>ti ordino di conservare senza macchia e in modo irreprensibile il comandamento, fino alla manifestazione del Signore nostro Gesù Cristo,</p> <p class="rientrato"><sup>15</sup>che al tempo stabilito sarà a noi mostrata da Dio,<br>il beato e unico Sovrano,<br>il Re dei re e Signore dei signori,<br> <sup>16</sup>il solo che possiede l'immortalità<br>e abita una luce inaccessibile:<br>nessuno fra gli uomini lo ha mai visto né può vederlo.<br>A lui onore e potenza per sempre. Amen.</p> <div class="titoli">Doveri dei ricchi</div> <p><sup>17</sup>A quelli che sono ricchi in questo mondo ordina di non essere orgogliosi, di non porre la speranza nell'instabilità delle ricchezze, ma in Dio, che tutto ci dà con abbondanza perché possiamo goderne. <sup>18</sup>Facciano del bene, si arricchiscano di opere buone, siano pronti a dare e a condividere: <sup>19</sup>così si metteranno da parte un buon capitale per il futuro, per acquistarsi la vita vera.<br> </p> <div class="titoli">EPILOGO</div> <p><sup>20</sup>O Timòteo, custodisci ciò che ti è stato affidato; evita le chiacchiere vuote e perverse e le obiezioni della falsa scienza. <sup>21</sup>Taluni, per averla seguita, hanno deviato dalla fede.<br>La grazia sia con voi!</p>