<div class="titoli">Preghiera di Giona</div> <p><sup>1</sup>Ma il Signore dispose che un grosso pesce inghiottisse Giona; Giona restò nel ventre del pesce tre giorni e tre notti. <sup>2</sup>Dal ventre del pesce Giona pregò il Signore, suo Dio, <sup>3</sup>e disse:</p> <p>«Nella mia angoscia ho invocato il Signore<br>ed egli mi ha risposto;<br>dal profondo degli inferi ho gridato<br>e tu hai ascoltato la mia voce.<br> <sup>4</sup>Mi hai gettato nell'abisso, nel cuore del mare,<br>e le correnti mi hanno circondato;<br>tutti i tuoi flutti e le tue onde<br>sopra di me sono passati.<br> <sup>5</sup>Io dicevo: «Sono scacciato<br>lontano dai tuoi occhi;<br>eppure tornerò a guardare il tuo santo tempio».<br> <sup>6</sup>Le acque mi hanno sommerso fino alla gola,<br>l'abisso mi ha avvolto,<br>l'alga si è avvinta al mio capo.<br> <sup>7</sup>Sono sceso alle radici dei monti,<br>la terra ha chiuso le sue spranghe<br>dietro a me per sempre.<br>Ma tu hai fatto risalire dalla fossa la mia vita,<br>Signore, mio Dio.<br> <sup>8</sup>Quando in me sentivo venir meno la vita,<br>ho ricordato il Signore.<br>La mia preghiera è giunta fino a te,<br>fino al tuo santo tempio.<br> <sup>9</sup>Quelli che servono idoli falsi<br>abbandonano il loro amore.<br> <sup>10</sup>Ma io con voce di lode<br>offrirò a te un sacrificio<br>e adempirò il voto che ho fatto;<br>la salvezza viene dal Signore».</p> <p><sup>11</sup>E il Signore parlò al pesce ed esso rigettò Giona sulla spiaggia.<br></p>