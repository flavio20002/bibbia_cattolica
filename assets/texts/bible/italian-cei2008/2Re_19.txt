<div class="titoli">Nuova minaccia di Sennàcherib</div> <sup>1</sup>Quando udì, il re Ezechia si stracciò le vesti, si ricoprì di sacco e andò nel tempio del Signore. <sup>2</sup>Quindi mandò Eliakìm il maggiordomo, Sebna lo scriba e gli anziani dei sacerdoti ricoperti di sacco dal profeta Isaia, figlio di Amoz, <sup>3</sup>perché gli dicessero: «Così dice Ezechia: «Giorno di angoscia, di castigo e di disonore è questo, poiché i bimbi stanno per nascere, ma non c'è forza per partorire. <sup>4</sup>Forse il Signore, tuo Dio, udrà tutte le parole del gran coppiere, che il re d'Assiria, suo signore, ha inviato per insultare il Dio vivente e lo castigherà per le parole che il Signore, tuo Dio, avrà udito. Innalza ora una preghiera per quel resto che ancora rimane»». <br> <sup>5</sup>Così i ministri del re Ezechia andarono da Isaia. <sup>6</sup>Disse loro Isaia: «Riferite al vostro signore: «Così dice il Signore: Non temere per le parole che hai udito e con le quali i ministri del re d'Assiria mi hanno ingiuriato. <sup>7</sup>Ecco, io infonderò in lui uno spirito tale che egli, appena udrà una notizia, ritornerà nella sua terra, e nella sua terra io lo farò cadere di spada»». <br> <sup>8</sup>Il gran coppiere ritornò, ma trovò il re d'Assiria che combatteva contro Libna; infatti aveva udito che si era allontanato da Lachis, <sup>9a</sup>avendo avuto, riguardo a Tiraka, re d'Etiopia, questa notizia: «Ecco, è uscito per combattere contro di te». <div class="titoli">Nuova minaccia di Sennàcherib</div> <p><sup>9b</sup>Allora il re d'Assiria inviò di nuovo messaggeri a Ezechia dicendo: <sup>10</sup>«Così direte a Ezechia, re di Giuda: «Non ti illuda il tuo Dio in cui confidi, dicendo: Gerusalemme non sarà consegnata in mano al re d'Assiria. <sup>11</sup>Ecco, tu sai quanto hanno fatto i re d'Assiria a tutti i territori, votandoli allo sterminio. Soltanto tu ti salveresti? <sup>12</sup>Gli dèi delle nazioni, che i miei padri hanno devastato, hanno forse salvato quelli di Gozan, di Carran, di Resef e i figli di Eden che erano a Telassàr? <sup>13</sup>Dove sono il re di Camat e il re di Arpad e il re della città di Sefarvàim, di Ena e di Ivva?»».<br> <sup>14</sup>Ezechia prese la lettera dalla mano dei messaggeri e la lesse, poi salì al tempio del Signore, l'aprì davanti al Signore <sup>15</sup>e pregò davanti al Signore: «Signore, Dio d'Israele, che siedi sui cherubini, tu solo sei Dio per tutti i regni della terra; tu hai fatto il cielo e la terra. <sup>16</sup>Porgi, Signore, il tuo orecchio e ascolta; apri, Signore, i tuoi occhi e guarda. Ascolta tutte le parole che Sennàcherib ha mandato a dire per insultare il Dio vivente. <sup>17</sup>È vero, Signore, i re d'Assiria hanno devastato le nazioni e la loro terra, <sup>18</sup>hanno gettato i loro dèi nel fuoco; quelli però non erano dèi, ma solo opera di mani d'uomo, legno e pietra: perciò li hanno distrutti. <sup>19</sup>Ma ora, Signore, nostro Dio, salvaci dalla sua mano, perché sappiano tutti i regni della terra che tu solo, o Signore, sei Dio».<br> <sup>20</sup>Allora Isaia, figlio di Amoz, mandò a dire a Ezechia: «Così dice il Signore, Dio d'Israele: «Ho udito quanto hai chiesto nella tua preghiera riguardo a Sennàcherib, re d'Assiria. <sup>21</sup>Questa è la sentenza che il Signore ha pronunciato contro di lui:<br>Ti disprezza, ti deride<br>la vergine figlia di Sion.<br>Dietro a te scuote il capo<br>la figlia di Gerusalemme.<br> <sup>22</sup>Chi hai insultato e ingiuriato?<br>Contro chi hai alzato la voce<br>e hai levato in alto i tuoi occhi?<br>Contro il Santo d'Israele!<br> <sup>23</sup>Per mezzo dei tuoi messaggeri hai insultato il mio Signore<br>e hai detto: Alla guida dei miei carri<br>sono salito in cima ai monti,<br>sugli estremi gioghi del Libano:<br>ne ho reciso i cedri più alti,<br>i suoi cipressi migliori,<br>sono penetrato nel suo angolo più remoto,<br>nella sua foresta lussureggiante.<br> <sup>24</sup>Io ho scavato e bevuto acque straniere,<br>ho fatto inaridire con la pianta dei miei piedi<br>tutti i fiumi d'Egitto.<br> <sup>25</sup>Non l'hai forse udito?<br>Da tempo ho preparato questo,<br>da giorni remoti io l'ho progettato;<br>ora lo eseguo.<br>E sarai tu a ridurre in mucchi di rovine<br>le città fortificate.<br> <sup>26</sup>I loro abitanti, stremati di forza,<br>erano atterriti e confusi,<br>erano erba del campo,<br>foglie verdi d'erbetta,<br>erba di tetti, grano riarso<br>prima di diventare messe.<br> <sup>27</sup>Ti sieda, esca o rientri, <br>io lo so.<br> <sup>28</sup>Poiché il tuo infuriarti contro di me<br>e il tuo fare arrogante<br>è salito ai miei orecchi,<br>porrò il mio anello alle tue narici<br>e il mio morso alle tue labbra;<br>ti farò tornare per la strada,<br>per la quale sei venuto».<br> <sup>29</sup>Questo sarà per te il segno:<br>mangiate quest'anno il frutto dei semi caduti,<br>nel secondo anno ciò che nasce da sé,<br>nel terzo anno seminate e mietete,<br>piantate vigne e mangiatene il frutto.<br> <sup>30</sup>Il residuo superstite della casa di Giuda<br>continuerà a mettere radici in basso<br>e a fruttificare in alto.<br> <sup>31</sup>Poiché da Gerusalemme uscirà un resto,<br>dal monte Sion un residuo.<br>Lo zelo del Signore farà questo.<br> <sup>32</sup>Perciò così dice il Signore riguardo al re d'Assiria:<br>«Non entrerà in questa città<br>né vi lancerà una freccia,<br>non l'affronterà con scudi<br>e contro essa non costruirà terrapieno.<br> <sup>33</sup>Ritornerà per la strada per cui è venuto;<br>non entrerà in questa città.<br>Oracolo del Signore.<br> <sup>34</sup>Proteggerò questa città per salvarla,<br>per amore di me e di Davide mio servo»».<br> <sup>35</sup>Ora in quella notte l'angelo del Signore uscì e colpì nell'accampamento degli Assiri centoottantacinquemila uomini. Quando i superstiti si alzarono al mattino, ecco, erano tutti cadaveri senza vita.<br> <sup>36</sup>Sennàcherib, re d'Assiria, levò le tende, partì e fece ritorno a Ninive, dove rimase. <sup>37</sup>Mentre si prostrava nel tempio di Nisroc, suo dio, i suoi figli Adrammèlec e Sarèser lo colpirono di spada, mettendosi quindi al sicuro nella terra di Araràt. Al suo posto divenne re suo figlio Assarhàddon.<br></p>