<div class="titoli">INTRODUZIONE E INNO A DIO GIUDICE</div> <div class="titoli">Titolo</div> <p><sup>1</sup>Oracolo su Ninive. Libro della visione di Naum da Elkos.</p> <div class="titoli">Inno a Dio giudice</div> <p><sup>2</sup>Un Dio geloso e vendicatore è il Signore,<br>vendicatore è il Signore, pieno di collera.<br>Il Signore si vendica degli avversari<br>e serba rancore verso i nemici.<br> <sup>3</sup>Il Signore è lento all'ira, ma grande nella potenza<br>e nulla lascia impunito.<br>Nell'uragano e nella tempesta è il suo cammino<br>e le nubi sono la polvere dei suoi passi.<br> <sup>4</sup>Minaccia il mare e lo rende asciutto,<br>prosciuga tutti i fiumi.<br>Basan e il Carmelo inaridiscono,<br>anche il fiore del Libano languisce.<br> <sup>5</sup>Davanti a lui tremano i monti,<br>ondeggiano i colli.<br>Si leva la terra davanti a lui,<br>il mondo e tutti i suoi abitanti.<br> <sup>6</sup>Davanti al suo sdegno chi può resistere<br>e affrontare il furore della sua ira?<br>La sua collera si spande come il fuoco<br>e alla sua presenza le rocce si spezzano.<br> <sup>7</sup>Buono è il Signore, un asilo sicuro<br>nel giorno dell'angoscia.<br>Si prende cura di chi si rifugia in lui<br> <sup>8</sup>anche quando l'inondazione avanza.<br>Distrugge chi insorge contro di lui,<br>i suoi nemici insegue nelle tenebre.<br> </p> <div class="titoli">SALVEZZA PER GIUDA E CONDANNA PER I SUOI NEMICI</div> <p><sup>9</sup>Che cosa tramate voi contro il Signore?<br>Egli distrugge:<br>non sopravverrà due volte la sciagura,<br> <sup>10</sup>poiché, intrecciati come rovi,<br>avvinazzati come ubriachi,<br>saranno consunti come paglia secca.<br> <sup>11</sup>Da te è uscito<br>colui che trama il male contro il Signore.<br> <sup>12</sup>Così dice il Signore:<br>'Siano pure potenti, siano pure numerosi,<br>saranno falciati e spariranno.<br>Ma se ti ho afflitto, non ti affliggerò più.<br> <sup>13</sup>Ora, infrangerò il suo giogo che ti opprime,<br>spezzerò le tue catene'.<br> <sup>14</sup>Contro di te decreta il Signore:<br>'Nessuna discendenza porterà il tuo nome,<br>dal tempio dei tuoi dèi farò sparire<br>le statue scolpite e quelle fuse,<br>preparerò il tuo sepolcro, poiché non vali nulla'.<br></p>