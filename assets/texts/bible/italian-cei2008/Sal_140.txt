<div class="titoli">Invocazione a Dio nella persecuzione</div> <p><sup>1</sup>Al maestro del coro. Salmo. Di Davide.<br><br> <sup>2</sup>Liberami, Signore, dall'uomo malvagio,<br> proteggimi dall'uomo violento,</p> <p><sup>3</sup>da quelli che tramano cose malvagie nel cuore<br> e ogni giorno scatenano guerre.</p> <p><sup>4</sup>Aguzzano la lingua come serpenti,<br> veleno di vipera è sotto le loro labbra.</p> <p><sup>5</sup>Proteggimi, Signore, dalle mani dei malvagi,<br> salvami dall'uomo violento:<br> essi tramano per farmi cadere.</p> <p><sup>6</sup>I superbi hanno nascosto lacci e funi,<br> hanno teso una rete sul mio sentiero<br> e contro di me hanno preparato agguati.</p> <p><sup>7</sup>Io dico al Signore: tu sei il mio Dio;<br> ascolta, Signore, la voce della mia supplica.</p> <p><sup>8</sup>Signore Dio, forza che mi salva,<br> proteggi il mio capo nel giorno della lotta.</p> <p><sup>9</sup>Non soddisfare, Signore, i desideri dei malvagi,<br> non favorire le loro trame.</p> <p> Alzano <sup>10</sup>la testa quelli che mi circondano;<br> ma la malizia delle loro labbra li sommerga!</p> <p><sup>11</sup>Piovano su di loro carboni ardenti;<br> gettali nella fossa e più non si rialzino.</p> <p><sup>12</sup>L'uomo maldicente non duri sulla terra,<br> il male insegua l'uomo violento fino alla rovina.</p> <p><sup>13</sup>So che il Signore difende la causa dei poveri,<br> il diritto dei bisognosi.</p> <p><sup>14</sup>Sì, i giusti loderanno il tuo nome,<br> gli uomini retti abiteranno alla tua presenza.</p> <p></p>