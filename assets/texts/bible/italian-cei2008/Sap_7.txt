<div class="titoli">Discorso di Salomone sulla sapienza</div> <p><sup>1</sup>Anch'io sono un uomo mortale uguale a tutti,<br>discendente del primo uomo plasmato con la terra.<br>La mia carne fu modellata nel grembo di mia madre,<br> <sup>2</sup>nello spazio di dieci mesi ho preso consistenza nel sangue,<br>dal seme d'un uomo e dal piacere compagno del sonno.<br> <sup>3</sup>Anch'io alla nascita ho respirato l'aria comune<br>e sono caduto sulla terra dove tutti soffrono allo stesso modo;<br>come per tutti, il pianto fu la mia prima voce.<br> <sup>4</sup>Fui allevato in fasce e circondato di cure;<br> <sup>5</sup>nessun re ebbe un inizio di vita diverso.<br> <sup>6</sup>Una sola è l'entrata di tutti nella vita e uguale ne è l'uscita.<br> <sup>7</sup>Per questo pregai e mi fu elargita la prudenza,<br>implorai e venne in me lo spirito di sapienza.<br> <sup>8</sup>La preferii a scettri e a troni,<br>stimai un nulla la ricchezza al suo confronto,<br> <sup>9</sup>non la paragonai neppure a una gemma inestimabile,<br>perché tutto l'oro al suo confronto è come un po' di sabbia<br>e come fango sarà valutato di fronte a lei l'argento.<br> <sup>10</sup>L'ho amata più della salute e della bellezza,<br>ho preferito avere lei piuttosto che la luce,<br>perché lo splendore che viene da lei non tramonta.<br> <sup>11</sup>Insieme a lei mi sono venuti tutti i beni;<br>nelle sue mani è una ricchezza incalcolabile.<br> <sup>12</sup>Ho gioito di tutto ciò, perché lo reca la sapienza,<br>ma ignoravo che ella è madre di tutto questo.<br> <sup>13</sup>Ciò che senza astuzia ho imparato, senza invidia lo comunico,<br>non nascondo le sue ricchezze.<br> <sup>14</sup>Ella è infatti un tesoro inesauribile per gli uomini;<br>chi lo possiede ottiene l'amicizia con Dio,<br>è a lui raccomandato dai frutti della sua educazione.<br> <sup>15</sup>Mi conceda Dio di parlare con intelligenza<br>e di riflettere in modo degno dei doni ricevuti,<br>perché egli stesso è la guida della sapienza <br>e dirige i sapienti.<br> <sup>16</sup>Nelle sue mani siamo noi e le nostre parole,<br>ogni sorta di conoscenza e ogni capacità operativa.<br> </p> <div class="titoli">Dio dona la sapienza</div> <p><sup>17</sup>Egli stesso mi ha concesso la conoscenza autentica delle cose,<br>per comprendere la struttura del mondo e la forza dei suoi elementi,<br> <sup>18</sup>il principio, la fine e il mezzo dei tempi,<br>l'alternarsi dei solstizi e il susseguirsi delle stagioni,<br> <sup>19</sup>i cicli dell'anno e la posizione degli astri,<br> <sup>20</sup>la natura degli animali e l'istinto delle bestie selvatiche,<br>la forza dei venti e i ragionamenti degli uomini,<br>la varietà delle piante e le proprietà delle radici.<br> <sup>21</sup>Ho conosciuto tutte le cose nascoste e quelle manifeste,<br>perché mi ha istruito la sapienza, artefice di tutte le cose.<br> </p> <div class="titoli">Le caratteristiche della sapienza</div> <p><sup>22</sup>In lei c'è uno spirito intelligente, santo,<br>unico, molteplice, sottile,<br>agile, penetrante, senza macchia,<br>schietto, inoffensivo, amante del bene, pronto,<br> <sup>23</sup>libero, benefico, amico dell'uomo,<br>stabile, sicuro, tranquillo,<br>che può tutto e tutto controlla,<br>che penetra attraverso tutti gli spiriti<br>intelligenti, puri, anche i più sottili.<br> <sup>24</sup>La sapienza è più veloce di qualsiasi movimento,<br>per la sua purezza si diffonde e penetra in ogni cosa.<br> <sup>25</sup>È effluvio della potenza di Dio,<br>emanazione genuina della gloria dell'Onnipotente;<br>per questo nulla di contaminato penetra in essa.<br> <sup>26</sup>È riflesso della luce perenne,<br>uno specchio senza macchia dell'attività di Dio<br>e immagine della sua bontà.<br> <sup>27</sup>Sebbene unica, può tutto;<br>pur rimanendo in se stessa, tutto rinnova<br>e attraverso i secoli, passando nelle anime sante,<br>prepara amici di Dio e profeti.<br> <sup>28</sup>Dio infatti non ama se non chi vive con la sapienza.<br> <sup>29</sup>Ella in realtà è più radiosa del sole e supera ogni costellazione,<br>paragonata alla luce risulta più luminosa;<br> <sup>30</sup>a questa, infatti, succede la notte,<br>ma la malvagità non prevale sulla sapienza.<br></p>