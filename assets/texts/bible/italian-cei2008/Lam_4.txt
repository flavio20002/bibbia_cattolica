<div class="titoli">Quarta lamentazione: il peccato del popolo</div> <p><sup>1</sup>Come si è annerito l'oro,<br>come si è alterato l'oro migliore!<br>Sono disperse le pietre sante <br>all'angolo di ogni strada.<br> <sup>2</sup>I preziosi figli di Sion, <br>valutati come oro fino,<br>come sono stimati quali vasi di creta,<br>lavoro delle mani di vasaio!<br> <sup>3</sup>Persino gli sciacalli porgono le mammelle<br>e allattano i loro cuccioli,<br>ma la figlia del mio popolo è divenuta crudele<br>come gli struzzi nel deserto.<br> <sup>4</sup>La lingua del lattante si è attaccata<br>al palato per la sete;<br>i bambini chiedevano il pane<br>e non c'era chi lo spezzasse loro.<br> <sup>5</sup>Coloro che si cibavano di leccornie<br>languiscono lungo le strade;<br>coloro che erano allevati sulla porpora<br>abbracciano letame.<br> <sup>6</sup>Grande è stata l'iniquità della figlia del mio popolo,<br>più del peccato di Sòdoma,<br>la quale fu distrutta in un attimo, <br>senza fatica di mani.<br> <sup>7</sup>I suoi giovani erano più splendenti della neve,<br>più candidi del latte;<br>avevano il corpo più roseo dei coralli,<br>era zaffìro la loro figura.<br> <sup>8</sup>Ora il loro aspetto s'è fatto più scuro della fuliggine,<br>non si riconoscono più per le strade;<br>si è raggrinzita la loro pelle sulle ossa,<br>è divenuta secca come legno.<br> <sup>9</sup>Più fortunati gli uccisi di spada<br>che i morti per fame, <br>caduti estenuati<br>per mancanza dei prodotti del campo.<br> <sup>10</sup>Mani di donne, già inclini a pietà,<br>hanno cotto i loro bambini,<br>che sono divenuti loro cibo<br>nel disastro della figlia del mio popolo.<br> <sup>11</sup>Il Signore ha esaurito la sua collera,<br>ha rovesciato l'ira ardente;<br>ha acceso in Sion un fuoco<br>che ha divorato le sue fondamenta.<br> <sup>12</sup>Non credevano i re della terra<br>e tutti gli abitanti del mondo<br>che l'avversario e il nemico sarebbero penetrati<br>entro le porte di Gerusalemme.<br> <sup>13</sup>Fu per i peccati dei suoi profeti,<br>per le iniquità dei suoi sacerdoti,<br>che versarono in mezzo ad essa <br>il sangue dei giusti.<br> <sup>14</sup>Costoro vagavano come ciechi per le strade,<br>insozzati di sangue,<br>e non si potevano neppure <br>toccare le loro vesti.<br> <sup>15</sup>«Scostatevi! Un impuro!», si gridava per loro,<br>«Scostatevi! Non toccate!».<br>Fuggivano e andavano randagi tra le genti,<br>non potevano trovare dimora.<br> <sup>16</sup>La faccia del Signore li ha dispersi,<br>egli non continuerà più a guardarli;<br>non si è avuto riguardo dei sacerdoti,<br>non si è usata pietà agli anziani.<br> <sup>17</sup>Ancora si consumavano i nostri occhi,<br>in cerca di un vano soccorso.<br>Dal nostro osservatorio scrutavamo<br>verso una nazione che non poteva salvarci.<br> <sup>18</sup>Hanno spiato i nostri passi,<br>impedendoci di andare per le nostre piazze.<br>Prossima è la nostra fine, sono compiuti i nostri giorni!<br>Certo, è arrivata la nostra fine.<br> <sup>19</sup>I nostri inseguitori erano più veloci<br>delle aquile del cielo;<br>sui monti ci hanno inseguiti,<br>nel deserto ci hanno teso agguati.<br> <sup>20</sup>Il soffio delle nostre narici, il consacrato del Signore,<br>è stato preso in un agguato,<br>lui, di cui dicevamo: «Alla sua ombra<br>vivremo fra le nazioni».<br> <sup>21</sup>Esulta pure, gioisci, figlia di Edom,<br>che abiti nella terra di Us;<br>anche a te arriverà il calice,<br>ti inebrierai ed esporrai la tua nudità.<br> <sup>22</sup>È completa la tua punizione, figlia di Sion,<br>egli non ti manderà più in esilio;<br>ma punirà la tua iniquità, figlia di Edom,<br>svelerà i tuoi peccati.</p>