<div class="titoli">In preghiera per il re, il consacrato del Signore</div> <p><sup>1</sup>Al maestro del coro. Salmo. Di Davide.<br><br> <sup>2</sup>Ti risponda il Signore nel giorno dell'angoscia,<br> ti protegga il nome del Dio di Giacobbe.</p> <p><sup>3</sup>Ti mandi l'aiuto dal suo santuario<br> e dall'alto di Sion ti sostenga.</p> <p><sup>4</sup>Si ricordi di tutte le tue offerte<br> e gradisca i tuoi olocausti.</p> <p><sup>5</sup>Ti conceda ciò che il tuo cuore desidera,<br> adempia ogni tuo progetto.</p> <p><sup>6</sup>Esulteremo per la tua vittoria,<br> nel nome del nostro Dio alzeremo i nostri vessilli:<br> adempia il Signore tutte le tue richieste.</p> <p><sup>7</sup>Ora so che il Signore dà vittoria al suo consacrato;<br> gli risponde dal suo cielo santo<br> con la forza vittoriosa della sua destra.</p> <p><sup>8</sup>Chi fa affidamento sui carri, chi sui cavalli:<br> noi invochiamo il nome del Signore, nostro Dio.</p> <p><sup>9</sup>Quelli si piegano e cadono,<br> ma noi restiamo in piedi e siamo saldi.</p> <p><sup>10</sup>Da' al re la vittoria, Signore;<br> rispondici, quando t'invochiamo.</p> <p></p>