<div class="titoli">Trasgressione dell'alleanza</div> <p><sup>1</sup>Da' fiato al corno!<br>Come un'aquila piomba sulla casa del Signore la sciagura<br>perché hanno trasgredito la mia alleanza<br>e rigettato la mia legge.<br> <sup>2</sup>Essi gridano verso di me:<br>«Noi, Israele, riconosciamo te nostro Dio!».<br> <sup>3</sup>Ma Israele ha rigettato il bene:<br>il nemico lo perseguiterà.<br> <sup>4</sup>Hanno creato dei re<br>che io non ho designati;<br>hanno scelto capi<br>a mia insaputa.<br>Con il loro argento e il loro oro<br>si sono fatti idoli,<br>ma per loro rovina.<br> <sup>5</sup>Ripudio il tuo vitello, o Samaria!<br>La mia ira divampa contro di loro;<br>fino a quando non si potranno purificare?<br> <sup>6</sup>Viene da Israele il vitello di Samaria,<br>è opera di artigiano, non è un dio:<br>sarà ridotto in frantumi.<br> <sup>7</sup>E poiché hanno seminato vento,<br>raccoglieranno tempesta.<br>Il loro grano sarà senza spiga,<br>se germoglia non darà farina<br>e, se ne produce, la divoreranno gli stranieri.<br> <sup>8</sup>Israele è stato inghiottito:<br>si trova ora in mezzo alle nazioni<br>come un oggetto senza valore.<br> <sup>9</sup>Essi sono saliti fino ad Assur,<br>sono come un asino selvatico, che si aggira solitario;<br>Èfraim si è acquistato degli amanti.<br> <sup>10</sup>Se ne acquistino pure fra le nazioni,<br>io li metterò insieme<br>e cominceranno a diminuire<br>sotto il peso del re e dei prìncipi.<br> <sup>11</sup>Èfraim ha moltiplicato gli altari,<br>ma gli altari sono diventati per lui<br>un'occasione di peccato.<br> <sup>12</sup>Ho scritto numerose leggi per lui,<br>ma esse sono considerate come qualcosa di estraneo.<br> <sup>13</sup>Offrono sacrifici<br>e ne mangiano le carni,<br>ma il Signore non li gradisce;<br>ora ricorda la loro iniquità,<br>chiede conto dei loro peccati:<br>dovranno tornare in Egitto.<br> <sup>14</sup>Israele ha dimenticato il suo creatore,<br>si è costruito palazzi;<br>Giuda ha moltiplicato le sue città fortificate.<br>Ma io appiccherò il fuoco alle loro città<br>e divorerà i loro palazzi.<br></p>