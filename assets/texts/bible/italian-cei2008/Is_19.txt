<div class="titoli">Condanna dell'Egitto</div> <p><sup>1</sup>Oracolo sull'Egitto.<br>Ecco, il Signore cavalca una nube leggera<br>ed entra in Egitto.<br>Crollano gli idoli dell'Egitto davanti a lui<br>e agli Egiziani viene meno il cuore nel petto.<br> <sup>2</sup>«Aizzerò gli Egiziani contro gli Egiziani:<br>combatterà ognuno contro il proprio fratello,<br>ognuno contro il proprio prossimo, <br>città contro città e regno contro regno.<br> <sup>3</sup>Lo spirito che anima l'Egitto sarà stravolto<br>e io distruggerò il suo progetto;<br>per questo ricorreranno agli idoli e ai maghi,<br>ai negromanti e agli indovini.<br> <sup>4</sup>Ma io consegnerò gli Egiziani<br>in mano a un duro padrone, un re crudele li dominerà».<br>Oracolo del Signore, il Signore degli eserciti.<br> <sup>5</sup>Si prosciugheranno le acque del mare,<br>il fiume si inaridirà e seccherà.<br> <sup>6</sup>I suoi canali diventeranno putridi,<br>diminuiranno e seccheranno i torrenti dell'Egitto,<br>canne e giunchi sfioriranno.<br> <sup>7</sup>I giunchi sulle rive e alla foce del Nilo <br>e tutte le piante del Nilo<br>seccheranno, saranno dispersi dal vento, non saranno più.<br> <sup>8</sup>I pescatori si lamenteranno, gemeranno<br>quanti gettano l'amo nel Nilo,<br>quanti stendono le reti sull'acqua saranno desolati.<br> <sup>9</sup>Saranno delusi i lavoratori del lino,<br>le cardatrici e i tessitori impallidiranno;<br> <sup>10</sup>i tessitori saranno avviliti,<br>tutti i salariati saranno costernati.<br> <sup>11</sup>Quanto sono stolti i prìncipi di Tanis!<br>I più saggi consiglieri del faraone formano un consiglio insensato.<br>Come osate dire al faraone: <br>«Sono figlio di saggi, figlio di re antichi»?<br> <sup>12</sup>Dove sono, dunque, i tuoi saggi?<br>Ti rivelino e manifestino<br>quanto ha deciso il Signore degli eserciti<br>a proposito dell'Egitto.<br> <sup>13</sup>Stolti sono i prìncipi di Tanis;<br>si ingannano i prìncipi di Menfi.<br>Hanno fatto traviare l'Egitto<br>i capi delle sue tribù.<br> <sup>14</sup>Il Signore ha mandato in mezzo a loro<br>uno spirito di smarrimento;<br>essi fanno smarrire l'Egitto in ogni impresa,<br>come barcolla un ubriaco nel vomito.<br> <sup>15</sup>Non gioverà all'Egitto qualunque opera<br>faccia il capo o la coda,<br>la palma o il giunco.<br> </p> <div class="titoli">Futura conversione degli Egiziani</div> <p><sup>16</sup>In quel giorno gli Egiziani diventeranno come femmine, tremeranno e temeranno al vedere la mano che il Signore degli eserciti agiterà contro di loro. <sup>17</sup>La terra di Giuda sarà il terrore degli Egiziani; quando se ne parlerà, ne avranno spavento, a causa della decisione che il Signore degli eserciti ha preso contro di loro.<br> <sup>18</sup>In quel giorno ci saranno cinque città nell'Egitto che parleranno la lingua di Canaan e giureranno per il Signore degli eserciti; una di esse si chiamerà Città del Sole. <br> <sup>19</sup>In quel giorno ci sarà un altare dedicato al Signore in mezzo alla terra d'Egitto e una stele in onore del Signore presso la sua frontiera: <sup>20</sup>sarà un segno e una testimonianza per il Signore degli eserciti nella terra d'Egitto. Quando, di fronte agli avversari, invocheranno il Signore, allora egli manderà loro un salvatore che li difenderà e li libererà. <sup>21</sup>Il Signore si farà conoscere agli Egiziani e gli Egiziani riconosceranno in quel giorno il Signore, lo serviranno con sacrifici e offerte, faranno voti al Signore e li adempiranno. <sup>22</sup>Il Signore percuoterà ancora gli Egiziani, ma, una volta colpiti, li risanerà. Essi faranno ritorno al Signore ed egli si placherà e li risanerà.<br> <sup>23</sup>In quel giorno ci sarà una strada dall'Egitto verso l'Assiria; l'Assiro andrà in Egitto e l'Egiziano in Assiria, e gli Egiziani renderanno culto insieme con gli Assiri. <br> <sup>24</sup>In quel giorno Israele sarà il terzo con l'Egitto e l'Assiria, una benedizione in mezzo alla terra. <sup>25</sup>Li benedirà il Signore degli eserciti dicendo: «Benedetto sia l'Egiziano mio popolo, l'Assiro opera delle mie mani e Israele mia eredità».<br></p>