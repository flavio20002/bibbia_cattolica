<div class="titoli">PREGHIERA DI ABACUC </div> <p><sup>1</sup>Preghiera del profeta Abacuc, in tono di lamentazione.</p> <p><sup>2</sup>Signore, ho ascoltato il tuo annuncio,<br>Signore, ho avuto timore e rispetto della tua opera.<br>Nel corso degli anni falla rivivere,<br>falla conoscere nel corso degli anni.<br>Nello sdegno ricòrdati di avere clemenza.<br> <sup>3</sup>Dio viene da Teman, il Santo dal monte Paran.<br>La sua maestà ricopre i cieli,<br>delle sue lodi è piena la terra.<br> <sup>4</sup>Il suo splendore è come la luce,<br>bagliori di folgore escono dalle sue mani:<br>là si cela la sua potenza.<br> <sup>5</sup>Davanti a lui avanza la peste,<br>la febbre ardente segue i suoi passi.<br> <sup>6</sup>Si arresta e scuote la terra,<br>guarda e fa tremare le nazioni;<br>le montagne eterne vanno in frantumi,<br>e i colli antichi si abbassano,<br>i suoi sentieri nei secoli.<br> <sup>7</sup>Ho visto le tende di Cusan in preda a spavento,<br>sono agitati i padiglioni di Madian.<br> <sup>8</sup>Forse contro i fiumi, Signore,<br>contro i fiumi si accende la tua ira<br>o contro il mare è il tuo furore,<br>quando tu monti sopra i tuoi cavalli,<br>sopra i carri della tua vittoria? <br> <sup>9</sup>Del tutto snudato è il tuo arco,<br>saette sono le parole dei tuoi giuramenti.<br>Spacchi la terra: ecco torrenti;<br> <sup>10</sup>i monti ti vedono e tremano,<br>un uragano di acque si riversa,<br>l'abisso fa sentire la sua voce<br>e in alto alza le sue mani.<br> <sup>11</sup>Il sole, la luna rimasta nella sua dimora,<br>al bagliore delle tue frecce fuggono,<br>allo splendore folgorante della tua lancia.<br> <sup>12</sup>Sdegnato attraversi la terra,<br>adirato calpesti le nazioni.<br> <sup>13</sup>Sei uscito per salvare il tuo popolo,<br>per salvare il tuo consacrato.<br>Hai demolito la cima della casa del malvagio,<br>l'hai scalzata fino alle fondamenta.<br> <sup>14</sup>Con le sue stesse frecce hai trafitto il capo dei suoi guerrieri<br>che irrompevano per disperdermi<br>con la gioia di chi divora il povero di nascosto.<br> <sup>15</sup>Calpesti il mare con i tuoi cavalli,<br>mentre le grandi acque spumeggiano.<br> <sup>16</sup>Ho udito. Il mio intimo freme,<br>a questa voce trema il mio labbro,<br>la carie entra nelle mie ossa<br>e tremo a ogni passo,<br>perché attendo il giorno d'angoscia<br>che verrà contro il popolo che ci opprime.<br> <sup>17</sup>Il fico infatti non germoglierà,<br>nessun prodotto daranno le viti,<br>cesserà il raccolto dell'olivo,<br>i campi non daranno più cibo,<br>le greggi spariranno dagli ovili<br>e le stalle rimarranno senza buoi.<br> <sup>18</sup>Ma io gioirò nel Signore,<br>esulterò in Dio, mio salvatore.<br> <sup>19</sup>Il Signore Dio è la mia forza,<br>egli rende i miei piedi come quelli delle cerve<br>e sulle mie alture mi fa camminare.</p>