<div class="titoli">ORACOLI CONTRO LE NAZIONI</div> <div class="titoli">Titolo ed esordio</div> <p> <sup>1</sup>Parole di Amos, che era allevatore di pecore, di Tekòa, il quale ebbe visioni riguardo a Israele, al tempo di Ozia, re di Giuda, e al tempo di Geroboamo, figlio di Ioas, re d'Israele, due anni prima del terremoto.</p> <p> <sup>2</sup>Egli disse:<br>«Il Signore ruggirà da Sion<br>e da Gerusalemme farà udire la sua voce;<br>saranno avvizziti i pascoli dei pastori,<br>sarà inaridita la cima del Carmelo».</p> <div class="titoli">Contro Damasco e la Siria</div> <p> <sup>3</sup>Così dice il Signore:<br>«Per tre misfatti di Damasco<br>e per quattro non revocherò il mio decreto di condanna,<br>perché hanno trebbiato Gàlaad<br>con trebbie ferrate.<br> <sup>4</sup>Alla casa di Cazaèl manderò il fuoco<br>e divorerà i palazzi di Ben-Adàd;<br> <sup>5</sup>spezzerò il catenaccio di Damasco,<br>sterminerò chi siede sul trono di Bikat-Aven<br>e chi detiene lo scettro di Bet-Eden,<br>e il popolo di Aram sarà deportato in esilio a Kir»,<br>dice il Signore.</p> <div class="titoli">Contro Gaza e altre città filistee</div> <p> <sup>6</sup>Così dice il Signore:<br>«Per tre misfatti di Gaza<br>e per quattro non revocherò il mio decreto di condanna,<br>perché hanno deportato popolazioni intere<br>per consegnarle a Edom.<br> <sup>7</sup>Manderò il fuoco alle mura di Gaza<br>e divorerà i suoi palazzi,<br> <sup>8</sup>sterminerò chi siede sul trono di Asdod<br>e chi detiene lo scettro di Àscalon;<br>rivolgerò la mia mano contro Ekron<br>e così perirà il resto dei Filistei»,<br>dice il Signore.</p> <div class="titoli">Contro Tiro</div> <p> <sup>9</sup>Così dice il Signore:<br>«Per tre misfatti di Tiro<br>e per quattro non revocherò il mio decreto di condanna,<br>perché hanno deportato popolazioni intere a Edom,<br>senza ricordare l'alleanza fraterna.<br> <sup>10</sup>Manderò il fuoco alle mura di Tiro<br>e divorerà i suoi palazzi».<br> </p> <div class="titoli">Contro Edom</div> <p> <sup>11</sup>Così dice il Signore:<br>«Per tre misfatti di Edom<br>e per quattro non revocherò il mio decreto di condanna,<br>perché ha inseguito con la spada suo fratello<br>e ha soffocato la pietà verso di lui,<br>perché la sua ira ha sbranato senza fine<br>e ha conservato lo sdegno per sempre.<br> <sup>12</sup>Manderò il fuoco a Teman<br>e divorerà i palazzi di Bosra».</p> <div class="titoli">Contro Ammon</div> <p> <sup>13</sup>Così dice il Signore:<br>«Per tre misfatti degli Ammoniti<br>e per quattro non revocherò il mio decreto di condanna,<br>perché hanno sventrato le donne incinte di Gàlaad<br>per allargare il loro confine.<br> <sup>14</sup>Darò fuoco alle mura di Rabbà<br>e divorerà i suoi palazzi,<br>tra il fragore di un giorno di battaglia,<br>fra il turbine di un giorno di tempesta.<br> <sup>15</sup>Il loro re andrà in esilio,<br>egli insieme ai suoi comandanti»,<br>dice il Signore.<br></p>