<div class="titoli">Lamento e preghiera d'Israele oppresso</div> <p><sup>1</sup>Al maestro del coro. Dei figli di Core. Maskil. <br><br> <sup>2</sup>Dio, con i nostri orecchi abbiamo udito,<br> i nostri padri ci hanno raccontato<br> l'opera che hai compiuto ai loro giorni,<br> nei tempi antichi.</p> <p><sup>3</sup>Tu, per piantarli, con la tua mano hai sradicato le genti,<br> per farli prosperare hai distrutto i popoli.</p> <p><sup>4</sup>Non con la spada, infatti, conquistarono la terra,<br> né fu il loro braccio a salvarli;<br> ma la tua destra e il tuo braccio e la luce del tuo volto,<br> perché tu li amavi.</p> <p><sup>5</sup>Sei tu il mio re, Dio mio,<br> che decidi vittorie per Giacobbe.</p> <p><sup>6</sup>Per te abbiamo respinto i nostri avversari,<br> nel tuo nome abbiamo annientato i nostri aggressori.</p> <p><sup>7</sup>Nel mio arco infatti non ho confidato,<br> la mia spada non mi ha salvato,</p> <p><sup>8</sup>ma tu ci hai salvati dai nostri avversari,<br> hai confuso i nostri nemici.</p> <p><sup>9</sup>In Dio ci gloriamo ogni giorno<br> e lodiamo per sempre il tuo nome.</p> <p><sup>10</sup>Ma ora ci hai respinti e coperti di vergogna,<br> e più non esci con le nostre schiere.</p> <p><sup>11</sup>Ci hai fatto fuggire di fronte agli avversari<br> e quelli che ci odiano ci hanno depredato.</p> <p><sup>12</sup>Ci hai consegnati come pecore da macello,<br> ci hai dispersi in mezzo alle genti.</p> <p><sup>13</sup>Hai svenduto il tuo popolo per una miseria,<br> sul loro prezzo non hai guadagnato.</p> <p><sup>14</sup>Hai fatto di noi il disprezzo dei nostri vicini,<br> lo scherno e la derisione di chi ci sta intorno.</p> <p><sup>15</sup>Ci hai resi la favola delle genti,<br> su di noi i popoli scuotono il capo.</p> <p><sup>16</sup>Il mio disonore mi sta sempre davanti<br> e la vergogna copre il mio volto,</p> <p><sup>17</sup>per la voce di chi insulta e bestemmia<br> davanti al nemico e al vendicatore.</p> <p><sup>18</sup>Tutto questo ci è accaduto<br> e non ti avevamo dimenticato,<br> non avevamo rinnegato la tua alleanza.</p> <p><sup>19</sup>Non si era vòlto indietro il nostro cuore,<br> i nostri passi non avevano abbandonato il tuo sentiero;</p> <p><sup>20</sup>ma tu ci hai stritolati in un luogo di sciacalli<br> e ci hai avvolti nell'ombra di morte.</p> <p><sup>21</sup>Se avessimo dimenticato il nome del nostro Dio<br> e teso le mani verso un dio straniero,</p> <p><sup>22</sup>forse che Dio non lo avrebbe scoperto,<br> lui che conosce i segreti del cuore?</p> <p><sup>23</sup>Per te ogni giorno siamo messi a morte,<br> stimati come pecore da macello.</p> <p><sup>24</sup>Svégliati! Perché dormi, Signore?<br> Déstati, non respingerci per sempre!</p> <p><sup>25</sup>Perché nascondi il tuo volto,<br> dimentichi la nostra miseria e oppressione?</p> <p><sup>26</sup>La nostra gola è immersa nella polvere,<br> il nostro ventre è incollato al suolo.</p> <p><sup>27</sup>Àlzati, vieni in nostro aiuto!<br> Salvaci per la tua misericordia!</p> <p></p>