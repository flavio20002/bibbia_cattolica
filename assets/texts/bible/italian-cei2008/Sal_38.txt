<div class="titoli">Richiesta di perdono, di liberazione e di salvezza</div> <p><sup>1</sup>Salmo. Di Davide. Per fare memoria.<br><br> <sup>2</sup>Signore, non punirmi nella tua collera,<br> non castigarmi nel tuo furore.</p> <p><sup>3</sup>Le tue frecce mi hanno trafitto,<br> la tua mano mi schiaccia.</p> <p><sup>4</sup>Per il tuo sdegno, nella mia carne non c'è nulla di sano,<br> nulla è intatto nelle mie ossa per il mio peccato.</p> <p><sup>5</sup>Le mie colpe hanno superato il mio capo,<br> sono un carico per me troppo pesante.</p> <p><sup>6</sup>Fetide e purulente sono le mie piaghe<br> a causa della mia stoltezza.</p> <p><sup>7</sup>Sono tutto curvo e accasciato,<br> triste mi aggiro tutto il giorno.</p> <p><sup>8</sup>Sono tutti infiammati i miei fianchi,<br> nella mia carne non c'è più nulla di sano.</p> <p><sup>9</sup>Sfinito e avvilito all'estremo,<br> ruggisco per il fremito del mio cuore.</p> <p><sup>10</sup>Signore, è davanti a te ogni mio desiderio<br> e il mio gemito non ti è nascosto.</p> <p><sup>11</sup>Palpita il mio cuore, le forze mi abbandonano,<br> non mi resta neppure la luce degli occhi.</p> <p><sup>12</sup>I miei amici e i miei compagni<br> si scostano dalle mie piaghe,<br> i miei vicini stanno a distanza.</p> <p><sup>13</sup>Tendono agguati quelli che attentano alla mia vita,<br> quelli che cercano la mia rovina tramano insidie<br> e tutto il giorno studiano inganni.</p> <p><sup>14</sup>Io come un sordo non ascolto<br> e come un muto non apro la bocca;</p> <p><sup>15</sup>sono come un uomo che non sente<br> e non vuole rispondere.</p> <p><sup>16</sup>Perché io attendo te, Signore;<br> tu risponderai, Signore, mio Dio.</p> <p><sup>17</sup>Avevo detto: «Non ridano di me!<br> Quando il mio piede vacilla,<br> non si facciano grandi su di me!».</p> <p><sup>18</sup>Ecco, io sto per cadere<br> e ho sempre dinanzi la mia pena.</p> <p><sup>19</sup>Ecco, io confesso la mia colpa,<br> sono in ansia per il mio peccato.</p> <p><sup>20</sup>I miei nemici sono vivi e forti,<br> troppi mi odiano senza motivo:</p> <p><sup>21</sup>mi rendono male per bene,<br> mi accusano perché cerco il bene.</p> <p><sup>22</sup>Non abbandonarmi, Signore,<br> Dio mio, da me non stare lontano;</p> <p><sup>23</sup>vieni presto in mio aiuto,<br> Signore, mia salvezza.</p> <p></p>