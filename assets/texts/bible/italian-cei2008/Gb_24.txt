<div class="titoli">Le opere malvagie degli empi e il silenzio di Dio</div> <p><sup>1</sup>Perché all'Onnipotente non restano nascosti i tempi,<br> mentre i suoi fedeli non vedono i suoi giorni?<br> <sup>2</sup>I malvagi spostano i confini,<br> rubano le greggi e le conducono al pascolo;<br> <sup>3</sup>portano via l'asino degli orfani,<br> prendono in pegno il bue della vedova.<br> <sup>4</sup>Spingono i poveri fuori strada,<br> tutti i miseri del paese devono nascondersi.<br> <sup>5</sup>Ecco, come asini selvatici nel deserto<br> escono per il loro lavoro;<br> di buon mattino vanno in cerca di cibo,<br> la steppa offre pane per i loro figli.<br> <sup>6</sup>Mietono nel campo non loro,<br> racimolano la vigna del malvagio.<br> <sup>7</sup>Nudi passano la notte, senza vestiti,<br> non hanno da coprirsi contro il freddo.<br> <sup>8</sup>Dagli acquazzoni dei monti sono bagnati,<br> per mancanza di rifugi si aggrappano alle rocce.<br> <sup>9</sup>Strappano l'orfano dal seno della madre<br> e prendono in pegno il mantello del povero.<br> <sup>10</sup>Nudi se ne vanno, senza vestiti,<br> e sopportando la fame portano i covoni.<br> <sup>11</sup>Sulle terrazze delle vigne frangono le olive,<br> pigiano l'uva e soffrono la sete.<br> <sup>12</sup>Dalla città si alza il gemito dei moribondi<br> e l'anima dei feriti grida aiuto,<br> ma Dio non bada a queste suppliche.<br> <sup>13</sup>Vi sono di quelli che avversano la luce,<br> non conoscono le sue vie<br> né dimorano nei suoi sentieri.<br> <sup>14</sup>Quando non c'è luce si alza l'omicida<br> per uccidere il misero e il povero;<br> nella notte va in giro come un ladro.<br> <sup>15</sup>L'occhio dell'adultero attende il buio<br> e pensa: «Nessun occhio mi osserva!»,<br> e si pone un velo sul volto.<br> <sup>16</sup>Nelle tenebre forzano le case,<br> mentre di giorno se ne stanno nascosti:<br> non vogliono saperne della luce;<br> <sup>17</sup>infatti per loro l'alba è come spettro di morte,<br> poiché sono abituati ai terrori del buio fondo.<br> <sup>18</sup>Fuggono veloci sul filo dell'acqua;<br> maledetta è la loro porzione di campo sulla terra,<br> non si incamminano più per la strada delle vigne.<br> <sup>19</sup>Come siccità e calore assorbono le acque nevose,<br> così il regno dei morti il peccatore.<br> <sup>20</sup>Lo dimenticherà il seno materno,<br> i vermi lo gusteranno,<br> non sarà più ricordato<br> e l'iniquità sarà spezzata come un albero.<br> <sup>21</sup>Maltratta la sterile che non genera,<br> alla vedova non fa alcun bene.<br> <sup>22</sup>Con la sua forza egli trascina i potenti,<br> risorge quando già disperava della vita.<br> <sup>23</sup>Dio gli concede sicurezza ed egli vi si appoggia,<br> ma i suoi occhi sono sopra la sua condotta.<br> <sup>24</sup>Salgono in alto per un poco, poi non sono più,<br> sono abbattuti, come tutti sono troncati via,<br> falciati come la testa di una spiga.<br> <sup>25</sup>Non è forse così? Chi può smentirmi<br> e ridurre a nulla le mie parole?».<br></p>