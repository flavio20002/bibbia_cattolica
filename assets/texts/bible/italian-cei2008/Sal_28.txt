<div class="titoli">Contro i nemici, il Signore è forza e scudo</div> <p><sup>1</sup>Di Davide.<br><br> A te grido, Signore, mia roccia,<br> con me non tacere:<br> se tu non mi parli,<br> sono come chi scende nella fossa.</p> <p><sup>2</sup>Ascolta la voce della mia supplica,<br> quando a te grido aiuto,<br> quando alzo le mie mani<br> verso il tuo santo tempio.</p> <p><sup>3</sup>Non trascinarmi via con malvagi e malfattori,<br> che parlano di pace al loro prossimo,<br> ma hanno la malizia nel cuore.</p> <p><sup>4</sup>Ripagali secondo il loro agire,<br> secondo la malvagità delle loro azioni;<br> secondo le opere delle loro mani,<br> rendi loro quanto meritano.</p> <p><sup>5</sup>Non hanno compreso l'agire del Signore<br> e l'opera delle sue mani:<br> egli li demolirà, senza più riedificarli.</p> <p><sup>6</sup>Sia benedetto il Signore,<br> che ha dato ascolto alla voce della mia supplica.</p> <p><sup>7</sup>Il Signore è mia forza e mio scudo,<br> in lui ha confidato il mio cuore.<br> Mi ha dato aiuto: esulta il mio cuore,<br> con il mio canto voglio rendergli grazie.</p> <p><sup>8</sup>Forza è il Signore per il suo popolo,<br> rifugio di salvezza per il suo consacrato.</p> <p><sup>9</sup>Salva il tuo popolo e benedici la tua eredità,<br> sii loro pastore e sostegno per sempre.</p> <p></p>