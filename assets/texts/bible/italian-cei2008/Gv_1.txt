<div class="titoli">PROLOGO</div> <p><sup>1</sup>In principio era il Verbo,<br>e il Verbo era presso Dio<br>e il Verbo era Dio.<br> <sup>2</sup>Egli era, in principio, presso Dio:<br> <sup>3</sup>tutto è stato fatto per mezzo di lui<br>e senza di lui nulla è stato fatto di ciò che esiste.<br> <sup>4</sup>In lui era la vita<br>e la vita era la luce degli uomini;<br> <sup>5</sup>la luce splende nelle tenebre<br>e le tenebre non l'hanno vinta.<br> <sup>6</sup>Venne un uomo mandato da Dio:<br>il suo nome era Giovanni.<br> <sup>7</sup>Egli venne come testimone<br>per dare testimonianza alla luce,<br>perché tutti credessero per mezzo di lui.<br> <sup>8</sup>Non era lui la luce,<br>ma doveva dare testimonianza alla luce.<br> <sup>9</sup>Veniva nel mondo la luce vera,<br>quella che illumina ogni uomo.<br> <sup>10</sup>Era nel mondo<br>e il mondo è stato fatto per mezzo di lui;<br>eppure il mondo non lo ha riconosciuto.<br> <sup>11</sup>Venne fra i suoi,<br>e i suoi non lo hanno accolto.<br> <sup>12</sup>A quanti però lo hanno accolto<br>ha dato potere di diventare figli di Dio:<br>a quelli che credono nel suo nome,<br> <sup>13</sup>i quali, non da sangue<br>né da volere di carne<br>né da volere di uomo,<br>ma da Dio sono stati generati.<br> <sup>14</sup>E il Verbo si fece carne<br>e venne ad abitare in mezzo a noi;<br>e noi abbiamo contemplato la sua gloria,<br>gloria come del Figlio unigenito<br>che viene dal Padre,<br>pieno di grazia e di verità.<br> <sup>15</sup>Giovanni gli dà testimonianza e proclama:<br>«Era di lui che io dissi:<br>Colui che viene dopo di me<br>è avanti a me,<br>perché era prima di me».<br> <sup>16</sup>Dalla sua pienezza<br>noi tutti abbiamo ricevuto:<br>grazia su grazia.<br> <sup>17</sup>Perché la Legge fu data per mezzo di Mosè,<br>la grazia e la verità vennero per mezzo di Gesù Cristo.<br> <sup>18</sup>Dio, nessuno lo ha mai visto:<br>il Figlio unigenito, che è Dio<br>ed è nel seno del Padre,<br>è lui che lo ha rivelato.</p> <div class="titoli">PRIMA PASQUA</div> <div class="titoli">Testimonianza di Giovanni</div> <p><sup>19</sup>Questa è la testimonianza di Giovanni, quando i Giudei gli inviarono da Gerusalemme sacerdoti e leviti a interrogarlo: «Tu, chi sei?». <sup>20</sup>Egli confessò e non negò. Confessò: «Io non sono il Cristo». <sup>21</sup>Allora gli chiesero: «Chi sei, dunque? Sei tu Elia?». «Non lo sono», disse. «Sei tu il profeta?». «No», rispose. <sup>22</sup>Gli dissero allora: «Chi sei? Perché possiamo dare una risposta a coloro che ci hanno mandato. Che cosa dici di te stesso?». <sup>23</sup>Rispose:</p> <p class="rientrato">«Io sono voce di uno che grida nel deserto:<br>Rendete diritta la via del Signore,</p> <p>come disse il profeta Isaia». <br> <sup>24</sup>Quelli che erano stati inviati venivano dai farisei. <sup>25</sup>Essi lo interrogarono e gli dissero: «Perché dunque tu battezzi, se non sei il Cristo, né Elia, né il profeta?». <sup>26</sup>Giovanni rispose loro: «Io battezzo nell'acqua. In mezzo a voi sta uno che voi non conoscete, <sup>27</sup>colui che viene dopo di me: a lui io non sono degno di slegare il laccio del sandalo». <sup>28</sup>Questo avvenne in Betània, al di là del Giordano, dove Giovanni stava battezzando.<br> <sup>29</sup>Il giorno dopo, vedendo Gesù venire verso di lui, disse: «Ecco l'agnello di Dio, colui che toglie il peccato del mondo! <sup>30</sup>Egli è colui del quale ho detto: «Dopo di me viene un uomo che è avanti a me, perché era prima di me». <sup>31</sup>Io non lo conoscevo, ma sono venuto a battezzare nell'acqua, perché egli fosse manifestato a Israele». <br> <sup>32</sup>Giovanni testimoniò dicendo: «Ho contemplato lo Spirito discendere come una colomba dal cielo e rimanere su di lui. <sup>33</sup>Io non lo conoscevo, ma proprio colui che mi ha inviato a battezzare nell'acqua mi disse: «Colui sul quale vedrai discendere e rimanere lo Spirito, è lui che battezza nello Spirito Santo». <sup>34</sup>E io ho visto e ho testimoniato che questi è il Figlio di Dio».</p> <div class="titoli">I primi discepoli</div> <p><sup>35</sup>Il giorno dopo Giovanni stava ancora là con due dei suoi discepoli <sup>36</sup>e, fissando lo sguardo su Gesù che passava, disse: «Ecco l'agnello di Dio!». <sup>37</sup>E i suoi due discepoli, sentendolo parlare così, seguirono Gesù. <sup>38</sup>Gesù allora si voltò e, osservando che essi lo seguivano, disse loro: «Che cosa cercate?». Gli risposero: «Rabbì - che, tradotto, significa Maestro -, dove dimori?». <sup>39</sup>Disse loro: «Venite e vedrete». Andarono dunque e videro dove egli dimorava e quel giorno rimasero con lui; erano circa le quattro del pomeriggio.<br> <sup>40</sup>Uno dei due che avevano udito le parole di Giovanni e lo avevano seguito, era Andrea, fratello di Simon Pietro. <sup>41</sup>Egli incontrò per primo suo fratello Simone e gli disse: «Abbiamo trovato il Messia» - che si traduce Cristo - <sup>42</sup>e lo condusse da Gesù. Fissando lo sguardo su di lui, Gesù disse: «Tu sei Simone, il figlio di Giovanni; sarai chiamato Cefa» - che significa Pietro.<br> <sup>43</sup>Il giorno dopo Gesù volle partire per la Galilea; trovò Filippo e gli disse: «Seguimi!». <sup>44</sup>Filippo era di Betsàida, la città di Andrea e di Pietro. <sup>45</sup>Filippo trovò Natanaele e gli disse: «Abbiamo trovato colui del quale hanno scritto Mosè, nella Legge, e i Profeti: Gesù, il figlio di Giuseppe, di Nàzaret». <sup>46</sup>Natanaele gli disse: «Da Nàzaret può venire qualcosa di buono?». Filippo gli rispose: «Vieni e vedi». <sup>47</sup>Gesù intanto, visto Natanaele che gli veniva incontro, disse di lui: «Ecco davvero un Israelita in cui non c'è falsità». <sup>48</sup>Natanaele gli domandò: «Come mi conosci?». Gli rispose Gesù: «Prima che Filippo ti chiamasse, io ti ho visto quando eri sotto l'albero di fichi». <sup>49</sup>Gli replicò Natanaele: «Rabbì, tu sei il Figlio di Dio, tu sei il re d'Israele!». <sup>50</sup>Gli rispose Gesù: «Perché ti ho detto che ti avevo visto sotto l'albero di fichi, tu credi? Vedrai cose più grandi di queste!». <sup>51</sup>Poi gli disse: «In verità, in verità io vi dico: vedrete <i>il cielo</i> aperto <i>e gli angeli di Dio salire e scendere</i> sopra il Figlio dell'uomo».<br></p>