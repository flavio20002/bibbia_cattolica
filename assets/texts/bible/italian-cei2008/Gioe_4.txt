<div class="titoli">Il giudizio sulle nazioni</div> <p> <sup>1</sup>Poiché, ecco, in quei giorni e in quel tempo,<br>quando ristabilirò le sorti di Giuda e Gerusalemme,<br> <sup>2</sup>riunirò tutte le genti<br>e le farò scendere nella valle di Giòsafat,<br>e là verrò a giudizio con loro<br>per il mio popolo Israele, mia eredità,<br>che essi hanno disperso fra le nazioni<br>dividendosi poi la mia terra.<br> <sup>3</sup>Hanno tirato a sorte il mio popolo <br>e hanno dato un fanciullo in cambio di una prostituta,<br>hanno venduto una fanciulla in cambio di vino e hanno bevuto.</p> <p><sup>4</sup>Anche voi, Tiro e Sidone, e voi tutte contrade della Filistea, che cosa siete per me? Vorreste prendervi la rivincita e vendicarvi di me? Io ben presto farò ricadere sul vostro capo il male che avete fatto. <sup>5</sup>Voi infatti avete rubato il mio oro e il mio argento, avete portato nei vostri templi i miei tesori preziosi; <sup>6</sup>avete venduto ai figli di Iavan i figli di Giuda e i figli di Gerusalemme per mandarli lontano dalla loro patria. <sup>7</sup>Ecco, io li richiamo dalle città, dal luogo dove voi li avete venduti e farò ricadere sulle vostre teste il male che avete fatto. <sup>8</sup>Venderò i vostri figli e le vostre figlie per mezzo dei figli di Giuda, i quali li venderanno ai Sabei, un popolo lontano. Il Signore ha parlato.</p> <p> <sup>9</sup>Proclamate questo fra le genti:<br>preparatevi per la guerra,<br>incitate i prodi,<br>vengano, salgano tutti i guerrieri.<br> <sup>10</sup>Con i vostri vomeri fatevi spade<br>e lance con le vostre falci;<br>anche il più debole dica: «Io sono un guerriero!».<br> <sup>11</sup>Svelte, venite, o nazioni tutte dei dintorni,<br>e radunatevi là!<br>Signore, fa' scendere i tuoi prodi!<br> <sup>12</sup>Si affrettino e salgano le nazioni<br>alla valle di Giòsafat,<br>poiché lì sederò per giudicare<br>tutte le nazioni dei dintorni.<br> <sup>13</sup>Date mano alla falce,<br>perché la messe è matura;<br>venite, pigiate,<br>perché il torchio è pieno<br>e i tini traboccano,<br>poiché grande è la loro malvagità!<br> <sup>14</sup>Folle immense<br>nella valle della Decisione,<br>poiché il giorno del Signore è vicino<br>nella valle della Decisione.<br> <sup>15</sup>Il sole e la luna si oscurano<br>e le stelle cessano di brillare.<br> <sup>16</sup>Il Signore ruggirà da Sion,<br>e da Gerusalemme farà udire la sua voce;<br>tremeranno i cieli e la terra.<br>Ma il Signore è un rifugio per il suo popolo,<br>una fortezza per gli Israeliti.<br> <sup>17</sup>Allora voi saprete che io sono il Signore, vostro Dio,<br>che abito in Sion, mio monte santo,<br>e luogo santo sarà Gerusalemme;<br>per essa non passeranno più gli stranieri.<br> </p> <div class="titoli">Restaurazione di Giuda e di Gerusalemme</div> <p> <sup>18</sup>In quel giorno<br>le montagne stilleranno vino nuovo<br>e latte scorrerà per le colline;<br>in tutti i ruscelli di Giuda<br>scorreranno le acque.<br>Una fonte zampillerà dalla casa del Signore<br>e irrigherà la valle di Sittìm.<br> <sup>19</sup>L'Egitto diventerà una desolazione<br>ed Edom un arido deserto,<br>per la violenza contro i figli di Giuda,<br>per il sangue innocente sparso nel loro paese,<br> <sup>20</sup>mentre Giuda sarà sempre abitata<br>e Gerusalemme di generazione in generazione.<br> <sup>21</sup>Non lascerò impunito il loro sangue, <br>e il Signore dimorerà in Sion.</p>