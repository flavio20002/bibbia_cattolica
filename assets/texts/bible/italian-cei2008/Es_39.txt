<div class="titoli">Le vesti del sommo sacerdote</div> <p><sup>1</sup>Con porpora viola e porpora rossa e con scarlatto fecero le vesti liturgiche per officiare nel santuario. Fecero le vesti sacre di Aronne, come il Signore aveva ordinato a Mosè. <br> <sup>2</sup>Fecero l'efod con oro, porpora viola e porpora rossa, scarlatto e bisso ritorto. <sup>3</sup>Fecero placche d'oro battuto e le tagliarono in strisce sottili, per intrecciarle con la porpora viola, la porpora rossa, lo scarlatto e il bisso, lavoro d'artista. <sup>4</sup>Fecero all'efod due spalline, che vennero attaccate alle sue due estremità, in modo da formare un tutt'uno. <sup>5</sup>La cintura, che lo teneva legato e che stava sopra di esso, era della stessa fattura ed era di un sol pezzo, intessuta d'oro, di porpora viola e porpora rossa, di scarlatto e di bisso ritorto, come il Signore aveva ordinato a Mosè. <sup>6</sup>Lavorarono le pietre di ònice, inserite in castoni d'oro, incise con i nomi dei figli d'Israele, secondo l'arte d'incidere i sigilli. <sup>7</sup>Fissarono le due pietre sulle spalline dell'efod, come memoriale per i figli d'Israele, come il Signore aveva ordinato a Mosè. <br> <sup>8</sup>Fecero il pettorale, lavoro d'artista, come l'efod: con oro, porpora viola, porpora rossa, scarlatto e bisso ritorto. <sup>9</sup>Era quadrato e lo fecero doppio; aveva una spanna di lunghezza e una spanna di larghezza. <sup>10</sup>Lo coprirono con quattro file di pietre. Prima fila: una cornalina, un topazio e uno smeraldo; <sup>11</sup>seconda fila: una turchese, uno zaffìro e un berillo; <sup>12</sup>terza fila: un giacinto, un'àgata e un'ametista; <sup>13</sup>quarta fila: un crisòlito, un'ònice e un diaspro. Esse erano inserite nell'oro mediante i loro castoni. <sup>14</sup>Le pietre corrispondevano ai nomi dei figli d'Israele: dodici, secondo i loro nomi; incise come i sigilli, ciascuna con il nome corrispondente, per le dodici tribù. <sup>15</sup>Fecero sul pettorale catene in forma di cordoni, lavoro d'intreccio d'oro puro. <sup>16</sup>Fecero due castoni d'oro e due anelli d'oro e misero i due anelli alle due estremità del pettorale. <sup>17</sup>Misero le due catene d'oro sui due anelli alle due estremità del pettorale. <sup>18</sup>Quanto alle altre due estremità delle catene, le fissarono sui due castoni e le fecero passare sulle spalline dell'efod, nella parte anteriore. <sup>19</sup>Fecero due altri anelli d'oro e li collocarono alle due estremità del pettorale, sull'orlo che era dall'altra parte dell'efod, verso l'interno. <sup>20</sup>Fecero due altri anelli d'oro e li posero sulle due spalline dell'efod in basso, sul suo lato anteriore, in vicinanza del punto di attacco, al di sopra della cintura dell'efod. <sup>21</sup>Poi legarono il pettorale con i suoi anelli agli anelli dell'efod mediante un cordone di porpora viola, perché stesse al di sopra della cintura dell'efod e il pettorale non si distaccasse dall'efod, come il Signore aveva ordinato a Mosè. <br> <sup>22</sup>Fecero il manto dell'efod, lavoro di tessitore, tutto di porpora viola; <sup>23</sup>la scollatura del manto, in mezzo, era come la scollatura di una corazza: intorno aveva un bordo, perché non si lacerasse. <sup>24</sup>Fecero sul lembo del manto melagrane di porpora viola, di porpora rossa, di scarlatto e di bisso ritorto. <sup>25</sup>Fecero sonagli d'oro puro e collocarono i sonagli in mezzo alle melagrane, intorno all'orlo inferiore del manto: <sup>26</sup>un sonaglio e una melagrana, un sonaglio e una melagrana lungo tutto il giro del lembo del manto, per officiare, come il Signore aveva ordinato a Mosè. <br> <sup>27</sup>Fecero le tuniche di bisso, lavoro di tessitore, per Aronne e per i suoi figli; <sup>28</sup>il turbante di bisso, gli ornamenti dei berretti di bisso e i calzoni di lino di bisso ritorto; <sup>29</sup>la cintura di bisso ritorto, di porpora viola, di porpora rossa e di scarlatto, lavoro di ricamatore, come il Signore aveva ordinato a Mosè. <br> <sup>30</sup>Fecero la lamina, il diadema sacro d'oro puro, e vi scrissero sopra a caratteri incisi, come un sigillo, «Sacro al Signore». <sup>31</sup>Vi fissarono un cordone di porpora viola, per porre il diadema sopra il turbante, come il Signore aveva ordinato a Mosè. <br> <sup>32</sup>Così fu finito tutto il lavoro della Dimora, della tenda del convegno. Gli Israeliti eseguirono ogni cosa come il Signore aveva ordinato a Mosè: così fecero. <br> <sup>33</sup>Portarono dunque a Mosè la Dimora, la tenda e tutti i suoi accessori: le sue fibbie, le sue assi, le sue traverse, le sue colonne e le sue basi, <sup>34</sup>la copertura di pelli di montone tinte di rosso, la copertura di pelli di tasso e il velo per far da cortina; <sup>35</sup>l'arca della Testimonianza con le sue stanghe e il propiziatorio; <sup>36</sup>la tavola con tutti i suoi accessori e i pani dell'offerta; <sup>37</sup>il candelabro d'oro puro con le sue lampade, le lampade cioè che dovevano essere collocate sopra di esso, con tutti i suoi accessori, e l'olio per l'illuminazione; <sup>38</sup>l'altare d'oro, l'olio dell'unzione, l'incenso aromatico e la cortina per l'ingresso della tenda; <sup>39</sup>l'altare di bronzo con la sua graticola di bronzo, le sue stanghe e tutti i suoi accessori, il bacino con il suo piedistallo, <sup>40</sup>i tendaggi del recinto, le sue colonne, le sue basi e la cortina per la porta del recinto, le sue corde, i suoi picchetti e tutti gli arredi del servizio della Dimora, per la tenda del convegno; <sup>41</sup>le vesti liturgiche per officiare nel santuario, le vesti sacre del sacerdote Aronne e le vesti dei suoi figli per l'esercizio del sacerdozio. <br> <sup>42</sup>Gli Israeliti avevano eseguito ogni lavoro come il Signore aveva ordinato a Mosè. <sup>43</sup>Mosè vide tutta l'opera e riscontrò che l'avevano eseguita come il Signore aveva ordinato. Allora Mosè li benedisse. <br> </p><p></p>