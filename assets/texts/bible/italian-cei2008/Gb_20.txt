<div class="titoli">SECONDO DISCORSO DI SOFAR</div> <p><sup>1</sup>Sofar di Naamà prese a dire:<br> </p> <div class="titoli">Il successo effimero degli empi e il loro castigo</div> <p><sup>2</sup>«Per questo i miei pensieri mi spingono a rispondere<br> e c'è fretta dentro di me.<br> <sup>3</sup>Ho ascoltato un rimprovero per me offensivo,<br> ma uno spirito, dal mio interno, mi spinge a replicare.<br> <sup>4</sup>Non sai tu che da sempre,<br> da quando l'uomo fu posto sulla terra,<br> <sup>5</sup>il trionfo degli empi è breve<br> e la gioia del perverso è di un istante?<br> <sup>6</sup>Anche se si innalzasse fino al cielo la sua statura<br> e il suo capo toccasse le nubi,<br> <sup>7</sup>come il suo sterco sarebbe spazzato via per sempre<br> e chi lo aveva visto direbbe: «Dov'è?».<br> <sup>8</sup>Svanirà come un sogno, e non lo si troverà più,<br> si dileguerà come visione notturna.<br> <sup>9</sup>L'occhio avvezzo a vederlo più non lo vedrà<br> né più lo scorgerà la sua casa.<br> <sup>10</sup>I suoi figli dovranno risarcire i poveri<br> e le sue stesse mani restituiranno le sue ricchezze.<br> <sup>11</sup>Le sue ossa erano piene di vigore giovanile,<br> con lui ora giacciono nella polvere.<br> <sup>12</sup>Se alla sua bocca fu dolce il male,<br> se lo teneva nascosto sotto la sua lingua,<br> <sup>13</sup>assaporandolo senza inghiottirlo,<br> se lo tratteneva in mezzo al suo palato,<br> <sup>14</sup>il suo cibo gli si guasterà nelle viscere,<br> gli si trasformerà in veleno di vipere.<br> <sup>15</sup>I beni che ha divorato, dovrà vomitarli,<br> Dio glieli caccerà fuori dal ventre.<br> <sup>16</sup>Veleno di vipere ha succhiato,<br> una lingua di aspide lo ucciderà.<br> <sup>17</sup>Non vedrà più ruscelli d'olio,<br> fiumi di miele e fior di panna;<br> <sup>18</sup>darà ad altri il frutto della sua fatica senza mangiarne,<br> come non godrà del frutto del suo commercio,<br> <sup>19</sup>perché ha oppresso e abbandonato i miseri,<br> ha rubato case invece di costruirle;<br> <sup>20</sup>perché non ha saputo calmare il suo ventre,<br> con i suoi tesori non si salverà.<br> <sup>21</sup>Nulla è sfuggito alla sua voracità,<br> per questo non durerà il suo benessere.<br> <sup>22</sup>Nel colmo della sua abbondanza si troverà in miseria;<br> ogni sorta di sciagura piomberà su di lui.<br> <sup>23</sup>Quando starà per riempire il suo ventre,<br> Dio scaglierà su di lui la fiamma del suo sdegno<br> e gli farà piovere addosso brace.<br> <sup>24</sup>Se sfuggirà all'arma di ferro,<br> lo trafiggerà l'arco di bronzo.<br> <sup>25</sup>Se estrarrà la freccia dalla schiena,<br> una spada lucente gli squarcerà il fegato.<br> Lo assaliranno i terrori;<br> <sup>26</sup>le tenebre più fitte gli saranno riservate.<br> Lo divorerà un fuoco non attizzato da uomo,<br> esso consumerà quanto è rimasto nella sua tenda.<br> <sup>27</sup>Riveleranno i cieli la sua iniquità<br> e la terra si alzerà contro di lui.<br> <sup>28</sup>Sparirà il raccolto della sua casa,<br> tutto sarà disperso nel giorno della sua ira.<br> <sup>29</sup>Questa è la sorte che Dio riserva all'uomo malvagio,<br> l'eredità che Dio gli ha decretato».<br></p>