<div class="titoli">Dio solo è rifugio e salvezza</div> <p><sup>1</sup>Al maestro del coro. Su «Iedutùn». Salmo. Di Davide.<br><br> <sup>2</sup>Solo in Dio riposa l'anima mia:<br> da lui la mia salvezza.</p> <p><sup>3</sup>Lui solo è mia roccia e mia salvezza,<br> mia difesa: mai potrò vacillare.</p> <p><sup>4</sup>Fino a quando vi scaglierete contro un uomo,<br> per abbatterlo tutti insieme<br> come un muro cadente,<br> come un recinto che crolla?</p> <p><sup>5</sup>Tramano solo di precipitarlo dall'alto,<br> godono della menzogna.<br> Con la bocca benedicono,<br> nel loro intimo maledicono.</p> <p><sup>6</sup>Solo in Dio riposa l'anima mia:<br> da lui la mia speranza.</p> <p><sup>7</sup>Lui solo è mia roccia e mia salvezza,<br> mia difesa: non potrò vacillare.</p> <p><sup>8</sup>In Dio è la mia salvezza e la mia gloria;<br> il mio riparo sicuro, il mio rifugio è in Dio.</p> <p><sup>9</sup>Confida in lui, o popolo, in ogni tempo;<br> davanti a lui aprite il vostro cuore:<br> nostro rifugio è Dio.</p> <p><sup>10</sup>Sì, sono un soffio i figli di Adamo,<br> una menzogna tutti gli uomini:<br> tutti insieme, posti sulla bilancia,<br> sono più lievi di un soffio.</p> <p><sup>11</sup>Non confidate nella violenza,<br> non illudetevi della rapina;<br> alla ricchezza, anche se abbonda,<br> non attaccate il cuore.</p> <p><sup>12</sup>Una parola ha detto Dio,<br> due ne ho udite:</p> <p> la forza appartiene a Dio,<br> <sup>13</sup>tua è la fedeltà, Signore;<br> secondo le sue opere<br> tu ripaghi ogni uomo.</p> <p></p>