<div class="titoli">Liberazione di Israele dalla schiavitù babilonese e canto sul re di Babilonia</div> <p><sup>1</sup>Certo, il Signore avrà pietà di Giacobbe e si sceglierà ancora Israele e li ristabilirà nella loro terra. A loro si uniranno gli stranieri e saranno annessi alla casa di Giacobbe. <sup>2</sup>I popoli li accoglieranno e li ricondurranno nella loro terra, e la casa d'Israele se li farà propri nella terra del Signore, rendendoli schiavi e schiave; così faranno prigionieri coloro che li avevano resi schiavi e domineranno i loro avversari.<br> <sup>3</sup>In quel giorno avverrà che il Signore ti libererà dalle tue pene, dal tuo affanno e dalla tua dura schiavitù a cui eri stato assoggettato. <sup>4</sup>Allora intonerai questa canzone sul re di Babilonia e dirai:<br>«Ah, come è finito l'aguzzino,<br>è finita l'aggressione!<br> <sup>5</sup>Il Signore ha spezzato la verga degli iniqui,<br>il bastone dei dominatori,<br> <sup>6</sup>che percuoteva i popoli nel suo furore,<br>con colpi senza fine,<br>che dominava con furia le nazioni<br>con una persecuzione senza respiro.<br> <sup>7</sup>Riposa ora tranquilla tutta la terra<br>ed erompe in grida di gioia.<br> <sup>8</sup>Persino i cipressi gioiscono per te<br>e anche i cedri del Libano:<br>«Da quando tu sei prostrato,<br>non sale più nessuno a tagliarci».<br> <sup>9</sup>Gli inferi di sotto si agitano per te,<br>per venirti incontro al tuo arrivo;<br>per te essi svegliano le ombre,<br>tutti i dominatori della terra,<br>e fanno sorgere dai loro troni tutti i re delle nazioni.<br> <sup>10</sup>Tutti prendono la parola per dirti:<br>«Anche tu sei stato abbattuto come noi,<br>sei diventato uguale a noi».<br> <sup>11</sup>Negli inferi è precipitato il tuo fasto<br>e la musica delle tue arpe.<br>Sotto di te v'è uno strato di marciume,<br>e tua coltre sono i vermi.<br> <sup>12</sup>Come mai sei caduto dal cielo,<br>astro del mattino, figlio dell'aurora?<br>Come mai sei stato gettato a terra,<br>signore di popoli?<br> <sup>13</sup>Eppure tu pensavi nel tuo cuore:<br>«Salirò in cielo,<br>sopra le stelle di Dio<br>innalzerò il mio trono,<br>dimorerò sul monte dell'assemblea,<br>nella vera dimora divina.<br> <sup>14</sup>Salirò sulle regioni superiori delle nubi,<br>mi farò uguale all'Altissimo».<br> <sup>15</sup>E invece sei stato precipitato negli inferi,<br>nelle profondità dell'abisso!<br> <sup>16</sup>Quanti ti vedono ti guardano fisso,<br>ti osservano attentamente:<br>«È questo l'individuo che sconvolgeva la terra,<br>che faceva tremare i regni,<br> <sup>17</sup>che riduceva il mondo a un deserto,<br>che ne distruggeva le città,<br>che non apriva la porta del carcere ai suoi prigionieri?».<br> <sup>18</sup>Tutti i re dei popoli,<br>tutti riposano con onore,<br>ognuno nella sua tomba.<br> <sup>19</sup>Tu, invece, sei stato gettato fuori del tuo sepolcro,<br>come un virgulto spregevole;<br>sei circondato da uccisi trafitti da spada,<br>deposti sulle pietre della fossa,<br>come una carogna calpestata.<br> <sup>20</sup>Tu non sarai unito a loro nella sepoltura,<br>perché hai rovinato la tua terra,<br>hai assassinato il tuo popolo.<br>Non sarà più nominata<br>la discendenza degli iniqui.<br> <sup>21</sup>Preparate il massacro dei suoi figli<br>a causa dell'iniquità dei loro padri,<br>e non sorgano più a conquistare la terra<br>e a riempire il mondo di rovine».<br> <sup>22</sup>«Io insorgerò contro di loro <br>- oracolo del Signore degli eserciti -,<br>sterminerò il nome e il resto di Babilonia,<br>la prole e la stirpe - oracolo del Signore.<br> <sup>23</sup>Io la ridurrò a dominio del riccio, a palude stagnante;<br>la spazzerò con la scopa della distruzione».<br>Oracolo del Signore degli eserciti.<br> </p> <div class="titoli">Oracolo contro gli Assiri</div> <p><sup>24</sup>Il Signore degli eserciti ha giurato dicendo:<br>«In verità, come ho pensato, accadrà,<br>e come ho deciso, succederà.<br> <sup>25</sup>Io spezzerò l'Assiria nella mia terra<br>e sui miei monti la calpesterò.<br>Allora sparirà da loro il suo giogo,<br>il suo peso dalle loro spalle sarà rimosso».<br> <sup>26</sup>Questa è la decisione presa per tutta la terra<br>e questa è la mano stesa su tutte le nazioni.<br> <sup>27</sup>Poiché il Signore degli eserciti<br>lo ha deciso; chi potrà renderlo vano?<br>La sua mano è stesa, chi gliela farà ritirare?<br> </p> <div class="titoli">Oracolo contro i Filistei</div> <p><sup>28</sup>Nell'anno in cui morì il re Acaz fu pronunciato questo oracolo:<br> <sup>29</sup>«Non gioire, Filistea tutta,<br>perché si è spezzata la verga di chi ti percuoteva.<br>Poiché dalla radice della serpe uscirà una vipera<br>e il suo frutto sarà un drago alato.<br> <sup>30</sup>I più poveri si sazieranno sui miei prati<br>e i miseri riposeranno tranquilli;<br>ma farò morire di fame la tua stirpe<br>e ucciderò il tuo resto.<br> <sup>31</sup>Urla, o porta, grida, o città;<br>trema, Filistea tutta,<br>perché dal settentrione si alza il fumo<br>e non c'è disertore tra le sue schiere».<br> <sup>32</sup>Che cosa si risponderà ai messaggeri delle nazioni?<br>«Il Signore ha fondato Sion<br>e in essa si rifugiano gli umili del suo popolo».<br></p>