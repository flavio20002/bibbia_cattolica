<div class="titoli">Parabola dell'aquila, del cedro e della vite</div> <p><sup>1</sup>Mi fu rivolta ancora questa parola del Signore: <sup>2</sup>«Figlio dell'uomo, proponi un enigma e racconta una parabola alla casa d'Israele. <sup>3</sup>Tu dirai: Così dice il Signore Dio:</p> <p>Un'aquila grande,<br>dalle grandi ali<br>e dalle lunghe penne,<br>folta di piume<br>dal colore variopinto,<br>venne sul Libano<br>e strappò la cima del cedro;<br> <sup>4</sup>stroncò il ramo più alto<br>e lo portò in un paese di mercanti,<br>lo depose in una città di negozianti.<br> <sup>5</sup>Scelse un germoglio del paese<br>e lo depose in un campo da seme;<br>lungo il corso di grandi acque,<br>lo piantò come un salice,<br> <sup>6</sup>perché germogliasse<br>e diventasse una vite estesa,<br>poco elevata,<br>che verso l'aquila volgesse i rami<br>e le radici crescessero sotto di essa.<br>Divenne una vite,<br>che fece crescere i tralci<br>e mise i rami.<br> <sup>7</sup>Ma c'era un'altra aquila grande,<br>larga di ali,<br>ricca di piume.<br>E allora quella vite,<br>dall'aiuola dove era piantata,<br>rivolse verso di essa le radici<br>e tese verso di essa i suoi tralci,<br>perché la irrigasse.<br> <sup>8</sup>In un campo fertile,<br>lungo il corso di grandi acque,<br>essa era piantata,<br>per mettere rami e dare frutto<br>e diventare una vite magnifica.<br> <sup>9</sup>Di': Così dice il Signore Dio:<br>Riuscirà a prosperare?<br>O forse l'aquila non sradicherà le sue radici<br>e vendemmierà il suo frutto<br>e seccheranno tutti i tralci che ha messo?<br>Non ci vorrà un grande sforzo<br>né ci vorrà molta gente<br>per sradicare dalle radici.<br> <sup>10</sup>Ecco, essa è piantata:<br>riuscirà a prosperare?<br>O non seccherà del tutto,<br>non appena l'avrà sfiorata il vento d'oriente?<br>Proprio nell'aiuola dove è germogliata, seccherà!».</p> <p><sup>11</sup>Mi fu rivolta ancora questa parola del Signore: <sup>12</sup>«Parla dunque a quella genìa di ribelli: Non sapete che cosa significa questo? Di': Ecco, il re di Babilonia è giunto a Gerusalemme, ne ha preso il re e i prìncipi e li ha portati con sé a Babilonia. <sup>13</sup>Si è scelto uno di stirpe regale e ha fatto un patto con lui, obbligandolo con giuramento. Ha deportato i potenti del paese, <sup>14</sup>perché il regno fosse debole e non potesse innalzarsi e osservasse e mantenesse l'alleanza con lui. <sup>15</sup>Ma questi gli si è ribellato e ha mandato messaggeri in Egitto, perché gli fossero dati cavalli e molti soldati. Potrà prosperare, potrà scampare chi ha agito così? Chi ha infranto un patto potrà uscirne senza danno? <sup>16</sup>Com'è vero che io vivo - oracolo del Signore Dio -, proprio nel paese del re che gli aveva dato il trono, di cui ha disprezzato il giuramento e infranto l'alleanza, presso di lui, in piena Babilonia, morirà. <sup>17</sup>Il faraone, con le sue grandi forze e il suo ingente esercito non gli sarà di valido aiuto in guerra, quando si eleveranno terrapieni e si costruiranno baluardi per distruggere tante vite umane. <sup>18</sup>Ha disprezzato un giuramento, ha infranto un'alleanza: ecco, aveva dato la mano e poi ha agito in tal modo. Non potrà trovare scampo.<br> <sup>19</sup>Perciò così dice il Signore Dio: Com'è vero che io vivo, farò ricadere sopra il suo capo il mio giuramento che egli ha disprezzato, la mia alleanza che ha infranta. <sup>20</sup>Stenderò su di lui la mia rete e rimarrà preso nel mio laccio: lo condurrò a Babilonia e là lo giudicherò per l'infedeltà commessa contro di me. <sup>21</sup>Tutti i migliori delle sue schiere cadranno di spada e i superstiti saranno dispersi ai quattro venti: così saprete che io, il Signore, ho parlato.</p> <p><sup>22</sup>Così dice il Signore Dio:<br>Un ramoscello io prenderò dalla cima del cedro,<br>dalle punte dei suoi rami lo coglierò <br>e lo pianterò sopra un monte alto, imponente;<br> <sup>23</sup>lo pianterò sul monte alto d'Israele.<br>Metterà rami e farà frutti<br>e diventerà un cedro magnifico.<br>Sotto di lui tutti gli uccelli dimoreranno,<br>ogni volatile all'ombra dei suoi rami riposerà.<br> <sup>24</sup>Sapranno tutti gli alberi della foresta<br>che io sono il Signore,<br>che umilio l'albero alto e innalzo l'albero basso,<br>faccio seccare l'albero verde e germogliare l'albero secco.<br>Io, il Signore, ho parlato e lo farò».<br></p>