<div class="titoli">LA NUOVA GERUSALEMME</div> <div class="titoli">Cielo nuovo e terra nuova</div> <p> <sup>1</sup>E vidi un cielo nuovo e una terra nuova: il cielo e la terra di prima infatti erano scomparsi e il mare non c'era più. <sup>2</sup>E vidi anche la città santa, la Gerusalemme nuova, scendere dal cielo, da Dio, pronta come una sposa adorna per il suo sposo. <sup>3</sup>Udii allora una voce potente, che veniva dal trono e diceva:</p> <p class="rientrato">«Ecco la tenda di Dio con gli uomini!<br>Egli abiterà con loro <br>ed essi saranno suoi popoli<br>ed egli sarà il Dio con loro, il loro Dio.<br> <sup>4</sup>E asciugherà ogni lacrima dai loro occhi<br> e non vi sarà più la morte<br>né lutto né lamento né affanno,<br>perché le cose di prima sono passate».</p> <p> <sup>5</sup>E Colui che sedeva sul trono disse: «Ecco, io faccio nuove tutte le cose». E soggiunse: «Scrivi, perché queste parole sono certe e vere». <sup>6</sup>E mi disse:</p> <p class="rientrato">«Ecco, sono compiute!<br>Io sono l'Alfa e l'Omèga,<br>il Principio e la Fine.<br>A colui che ha sete <br>io darò gratuitamente da bere<br>alla fonte dell'acqua della vita.<br> <sup>7</sup>Chi sarà vincitore erediterà questi beni;<br>io sarò suo Dio ed egli sarà mio figlio.</p> <p><sup>8</sup>Ma per i vili e gli increduli, gli abietti e gli omicidi, gli immorali, i maghi, gli idolatri e per tutti i mentitori è riservato lo stagno ardente di fuoco e di zolfo. Questa è la seconda morte».</p> <div class="titoli">La città santa</div> <p> <sup>9</sup>Poi venne uno dei sette angeli, che hanno le sette coppe piene degli ultimi sette flagelli, e mi parlò: «Vieni, ti mostrerò la promessa sposa, la sposa dell'Agnello». <sup>10</sup>L'angelo mi trasportò in spirito su di un monte grande e alto, e mi mostrò la città santa, Gerusalemme, che scende dal cielo, da Dio, risplendente della gloria di Dio. <sup>11</sup>Il suo splendore è simile a quello di una gemma preziosissima, come pietra di diaspro cristallino. <sup>12</sup>È cinta da grandi e alte mura con dodici porte: sopra queste porte stanno dodici angeli e nomi scritti, i nomi delle dodici tribù dei figli d'Israele. <sup>13</sup>A oriente tre porte, a settentrione tre porte, a mezzogiorno tre porte e a occidente tre porte. <sup>14</sup>Le mura della città poggiano su dodici basamenti, sopra i quali sono i dodici nomi dei dodici apostoli dell'Agnello.<br> <sup>15</sup>Colui che mi parlava aveva come misura una canna d'oro per misurare la città, le sue porte e le sue mura. <sup>16</sup>La città è a forma di quadrato: la sua lunghezza è uguale alla larghezza. L'angelo misurò la città con la canna: sono dodicimila stadi; la lunghezza, la larghezza e l'altezza sono uguali. <sup>17</sup>Ne misurò anche le mura: sono alte centoquarantaquattro braccia, secondo la misura in uso tra gli uomini adoperata dall'angelo. <sup>18</sup>Le mura sono costruite con diaspro e la città è di oro puro, simile a terso cristallo. <sup>19</sup>I basamenti delle mura della città sono adorni di ogni specie di pietre preziose. Il primo basamento è di diaspro, il secondo di zaffìro, il terzo di calcedònio, il quarto di smeraldo, <sup>20</sup>il quinto di sardònice, il sesto di cornalina, il settimo di crisòlito, l'ottavo di berillo, il nono di topazio, il decimo di crisopazio, l'undicesimo di giacinto, il dodicesimo di ametista. <sup>21</sup>E le dodici porte sono dodici perle; ciascuna porta era formata da una sola perla. E la piazza della città è di oro puro, come cristallo trasparente.</p> <p class="rientrato"> <sup>22</sup>In essa non vidi alcun tempio:<br>il Signore Dio, l'Onnipotente, e l'Agnello<br>sono il suo tempio.<br> <sup>23</sup>La città non ha bisogno della luce del sole,<br>né della luce della luna:<br>la gloria di Dio la illumina<br>e la sua lampada è l'Agnello.<br> <sup>24</sup>Le nazioni cammineranno alla sua luce,<br>e i re della terra a lei porteranno il loro splendore.<br> <sup>25</sup>Le sue porte non si chiuderanno mai durante il giorno,<br>perché non vi sarà più notte.<br> <sup>26</sup>E porteranno a lei la gloria e l'onore delle nazioni.<br> <sup>27</sup>Non entrerà in essa nulla d'impuro,<br>né chi commette orrori o falsità,<br>ma solo quelli che sono scritti<br>nel libro della vita dell'Agnello.<br></p>