<div class="titoli">Invocazione di aiuto</div> <p><sup>1</sup>Al maestro del coro. Su «Non distruggere». Di Davide. Miktam.<br> Quando Saul mandò uomini a sorvegliare la casa e a ucciderlo.</p> <p><sup>2</sup>Liberami dai nemici, mio Dio,<br> difendimi dai miei aggressori.</p> <p><sup>3</sup>Liberami da chi fa il male,<br> salvami da chi sparge sangue.</p> <p><sup>4</sup>Ecco, insidiano la mia vita,<br> contro di me congiurano i potenti.</p> <p> Non c'è delitto in me, non c'è peccato, Signore;<br> <sup>5</sup>senza mia colpa accorrono e si schierano.<br> Svégliati, vienimi incontro e guarda.</p> <p><sup>6</sup>Tu, Signore, Dio degli eserciti, Dio d'Israele,<br> àlzati a punire tutte le genti;<br> non avere pietà dei perfidi traditori.</p> <p><sup>7</sup>Ritornano a sera e ringhiano come cani,<br> si aggirano per la città.</p> <p><sup>8</sup>Eccoli, la bava alla bocca;<br> le loro labbra sono spade.<br> Dicono: «Chi ci ascolta?».</p> <p><sup>9</sup>Ma tu, Signore, ridi di loro,<br> ti fai beffe di tutte le genti.</p> <p><sup>10</sup>Io veglio per te, mia forza,<br> perché Dio è la mia difesa.</p> <p><sup>11</sup>Il mio Dio mi preceda con il suo amore;<br> Dio mi farà guardare dall'alto i miei nemici.</p> <p><sup>12</sup>Non ucciderli, perché il mio popolo non dimentichi;<br> disperdili con la tua potenza e abbattili,<br> Signore, nostro scudo.</p> <p><sup>13</sup>Peccato della loro bocca è la parola delle loro labbra;<br> essi cadono nel laccio del loro orgoglio,<br> per le bestemmie e le menzogne che pronunciano.</p> <p><sup>14</sup>Annientali con furore,<br> annientali e più non esistano,<br> e sappiano che Dio governa in Giacobbe,<br> sino ai confini della terra.</p> <p><sup>15</sup>Ritornano a sera e ringhiano come cani,<br> si aggirano per la città;</p> <p><sup>16</sup>ecco, vagano in cerca di cibo,<br> ringhiano se non possono saziarsi.</p> <p><sup>17</sup>Ma io canterò la tua forza,<br> esalterò la tua fedeltà al mattino,<br> perché sei stato mia difesa,<br> mio rifugio nel giorno della mia angoscia.</p> <p><sup>18</sup>O mia forza, a te voglio cantare,<br> poiché tu sei, o Dio, la mia difesa,<br> Dio della mia fedeltà.</p> <p></p>