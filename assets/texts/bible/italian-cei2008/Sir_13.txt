<div class="titoli">Non essere ingenuo con i ricchi e i potenti</div> <p><sup>1</sup>Chi maneggia la pece si sporca,<br>chi frequenta il superbo diviene simile a lui.<br> <sup>2</sup>Non portare un peso troppo grave per te,<br>non associarti a uno più forte e più ricco di te.<br>Perché accostare una brocca alla pentola?<br>Se questa cozza, l'altra si spezza.<br> <sup>3</sup>Il ricco commette ingiustizia e per di più grida forte,<br>il povero subisce ingiustizia e per di più deve scusarsi.<br> <sup>4</sup>Se gli sei utile, si approfitta di te;<br>se hai bisogno, ti abbandonerà.<br> <sup>5</sup>Se possiedi, starà con te,<br>e ti impoverisce senza alcun rimorso.<br> <sup>6</sup>Se ha bisogno di te, ti imbroglierà,<br>ti sorriderà e ti farà sperare,<br>ti rivolgerà belle parole e chiederà: «Di che cosa hai bisogno?».<br> <sup>7</sup>Con i suoi banchetti ti farà vergognare,<br>finché non ti avrà spremuto due o tre volte tanto.<br>Alla fine ti deriderà, <br>poi vedendoti ti eviterà<br>e scuoterà il suo capo davanti a te.<br> <sup>8</sup>Sta' attento a non lasciarti imbrogliare<br>e a non farti umiliare per la tua stoltezza.</p> <p><sup>9</sup>Quando un potente ti chiama, allontànati,<br>ed egli insisterà nel chiamarti.<br> <sup>10</sup>Non essere invadente per non essere respinto,<br>non stare appartato per non essere dimenticato.<br> <sup>11</sup>Non credere di trattare alla pari con lui<br>e non dare credito alle sue chiacchiere,<br>perché parla molto per metterti alla prova<br>e anche sorridendo indagherà su di te.<br> <sup>12</sup>Non ha pietà chi non mantiene la parola,<br>non ti risparmierà maltrattamenti e catene.<br> <sup>13</sup>Guàrdati e sta' molto attento,<br>perché cammini sull'orlo del precipizio.<br> <sup>14</sup>Quando ascolti queste cose nel sonno, svégliati:<br>per tutta la tua vita ama il Signore<br>e invocalo per la tua salvezza.</p> <div class="titoli">Giusti e peccatori, ricchi e poveri</div> <p><sup>15</sup>Ogni vivente ama il suo simile<br>e ogni uomo il suo vicino.<br> <sup>16</sup>Ogni essere si accoppia secondo la sua specie,<br>l'uomo si associa a chi gli è simile.<br> <sup>17</sup>Che cosa può esserci in comune tra il lupo e l'agnello?<br>Così tra il peccatore e il giusto.<br> <sup>18</sup>Quale pace può esservi fra la iena e il cane?<br>Quale intesa tra il ricco e il povero?<br> <sup>19</sup>Sono preda dei leoni gli asini selvatici nel deserto,<br>così pascolo dei ricchi sono i poveri.<br> <sup>20</sup>Per il superbo l'umiltà è obbrobrio,<br>così per il ricco è obbrobrio il povero.<br> <sup>21</sup>Se il ricco vacilla, è sostenuto dagli amici,<br>ma l'umile che cade è respinto dagli amici.<br> <sup>22</sup>Il ricco che sbaglia ha molti difensori;<br>se dice sciocchezze, lo scusano.<br>Se sbaglia l'umile, lo si rimprovera;<br>anche se dice cose sagge, non ci si bada.<br> <sup>23</sup>Parla il ricco, tutti tacciono<br>e portano alle stelle il suo discorso.<br>Parla il povero e dicono: «Chi è costui?»;<br>se inciampa, l'aiutano a cadere.<br> <sup>24</sup>Buona è la ricchezza, se è senza peccato;<br>la povertà è cattiva sulla bocca dell'empio.</p> <p><sup>25</sup>Il cuore di un uomo cambia il suo volto<br>sia in bene sia in male.<br> <sup>26</sup>Segno di buon cuore è un volto sereno,<br>ma trovare dei proverbi è un lavoro faticoso.<br></p>