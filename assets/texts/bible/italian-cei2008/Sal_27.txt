<div class="titoli">Nelle prove, il Signore è rifugio sicuro</div> <p><sup>1</sup>Di Davide.<br><br> Il Signore è mia luce e mia salvezza:<br> di chi avrò timore?<br> Il Signore è difesa della mia vita:<br> di chi avrò paura?</p> <p><sup>2</sup>Quando mi assalgono i malvagi<br> per divorarmi la carne,<br> sono essi, avversari e nemici,<br> a inciampare e cadere.</p> <p><sup>3</sup>Se contro di me si accampa un esercito,<br> il mio cuore non teme;<br> se contro di me si scatena una guerra,<br> anche allora ho fiducia.</p> <p><sup>4</sup>Una cosa ho chiesto al Signore,<br> questa sola io cerco:<br> abitare nella casa del Signore<br> tutti i giorni della mia vita,<br> per contemplare la bellezza del Signore<br> e ammirare il suo santuario.</p> <p><sup>5</sup>Nella sua dimora mi offre riparo<br> nel giorno della sventura.<br> Mi nasconde nel segreto della sua tenda,<br> sopra una roccia mi innalza.</p> <p><sup>6</sup>E ora rialzo la testa<br> sui nemici che mi circondano.<br> Immolerò nella sua tenda sacrifici di vittoria,<br> inni di gioia canterò al Signore.</p> <p><sup>7</sup>Ascolta, Signore, la mia voce.<br> Io grido: abbi pietà di me, rispondimi!</p> <p><sup>8</sup>Il mio cuore ripete il tuo invito: <br> »Cercate il mio volto!».<br> Il tuo volto, Signore, io cerco.</p> <p><sup>9</sup>Non nascondermi il tuo volto,<br> non respingere con ira il tuo servo.<br> Sei tu il mio aiuto, non lasciarmi,<br> non abbandonarmi, Dio della mia salvezza.</p> <p><sup>10</sup>Mio padre e mia madre mi hanno abbandonato,<br> ma il Signore mi ha raccolto.</p> <p><sup>11</sup>Mostrami, Signore, la tua via,<br> guidami sul retto cammino,<br> perché mi tendono insidie.</p> <p><sup>12</sup>Non gettarmi in preda ai miei avversari.<br> Contro di me si sono alzàti falsi testimoni<br> che soffiano violenza.</p> <p><sup>13</sup>Sono certo di contemplare la bontà del Signore<br> nella terra dei viventi.</p> <p><sup>14</sup>Spera nel Signore, sii forte,<br> si rinsaldi il tuo cuore e spera nel Signore.</p> <p></p>