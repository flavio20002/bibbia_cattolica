<div class="titoli">La fine di Efraim</div> <p><sup>1</sup>Quando Èfraim parlava, incuteva terrore,<br>era un principe in Israele.<br>Ma si è reso colpevole con Baal<br>ed è decaduto.<br> <sup>2</sup>Tuttavia continuano a peccare<br>e con il loro argento si sono fatti statue fuse,<br>idoli di loro invenzione,<br>tutti lavori di artigiani.<br>Dicono: «Offrite loro sacrifici»<br>e mandano baci ai vitelli.<br> <sup>3</sup>Perciò saranno come nube del mattino,<br>come rugiada che all'alba svanisce,<br>come pula lanciata lontano dall'aia,<br>come fumo che esce dalla finestra.<br> <sup>4</sup>«Eppure io sono il Signore, tuo Dio,<br>fin dal paese d'Egitto,<br>non devi conoscere altro Dio fuori di me,<br>non c'è salvatore fuori di me.<br> <sup>5</sup>Io ti ho protetto nel deserto,<br>in quella terra ardente.<br> <sup>6</sup>Io li ho fatti pascolare,<br>si sono saziati e il loro cuore si è inorgoglito,<br>per questo mi hanno dimenticato.<br> <sup>7</sup>Perciò io sarò per loro come un leone,<br>come un leopardo li spierò per la via,<br> <sup>8</sup>li assalirò come un'orsa privata dei figli,<br>spezzerò la corazza del loro cuore,<br>li divorerò come una leonessa;<br>li sbraneranno le bestie selvatiche.<br> <sup>9</sup>Israele, tu sei rovinata<br>e solo io ti posso aiutare!<br> <sup>10</sup>Dov'è ora il tuo re, che ti possa salvare?<br>Dove sono i capi in tutte le tue città<br>e i governanti di cui dicevi:<br>«Dammi un re e dei capi»?<br> <sup>11</sup>Ti ho dato un re nella mia ira<br>e con sdegno te lo riprendo.<br> <sup>12</sup>L'iniquità di Èfraim è chiusa in luogo sicuro,<br>il suo peccato è ben custodito.<br> <sup>13</sup>I dolori di partoriente lo sorprenderanno,<br>ma egli è figlio privo di senno,<br>non si presenterà a suo tempo<br>pronto a uscire dal seno materno.<br> <sup>14</sup>Li strapperò di mano agli inferi,<br>li riscatterò dalla morte?<br>Dov'è, o morte, la tua peste?<br>Dov'è, o inferi, il vostro sterminio?<br>La compassione è nascosta ai miei occhi».<br> <sup>15</sup>Èfraim prosperi pure in mezzo ai fratelli:<br>verrà il vento d'oriente,<br>si alzerà dal deserto il vento del Signore<br>e farà inaridire le sue sorgenti,<br>farà prosciugare le sue fonti,<br>distruggerà il tesoro e ogni oggetto prezioso.<br></p>