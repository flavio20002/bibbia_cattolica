<div class="titoli">Leggi sugli schiavi</div> <p><sup>1</sup>Queste sono le norme che tu esporrai loro. <br> <sup>2</sup>Quando tu avrai acquistato uno schiavo ebreo, egli ti servirà per sei anni e nel settimo potrà andarsene libero, senza riscatto. <sup>3</sup>Se è venuto solo, solo se ne andrà; se era coniugato, sua moglie se ne andrà con lui. <sup>4</sup>Se il suo padrone gli ha dato moglie e questa gli ha partorito figli o figlie, la donna e i suoi figli saranno proprietà del padrone, ed egli se ne andrà solo. <sup>5</sup>Ma se lo schiavo dice: «Io sono affezionato al mio padrone, a mia moglie, ai miei figli, non voglio andarmene libero», <sup>6</sup>allora il suo padrone lo condurrà davanti a Dio, lo farà accostare al battente o allo stipite della porta e gli forerà l'orecchio con la lesina, e quello resterà suo schiavo per sempre. <br> <sup>7</sup>Quando un uomo venderà la figlia come schiava, ella non se ne andrà come se ne vanno gli schiavi. <sup>8</sup>Se lei non piace al padrone, che perciò non la destina a sé in moglie, la farà riscattare. In ogni caso egli non può venderla a gente straniera, agendo con frode verso di lei. <sup>9</sup>Se egli la vuol destinare in moglie al proprio figlio, si comporterà nei suoi riguardi secondo il diritto delle figlie. <sup>10</sup>Se egli prende in moglie un'altra, non diminuirà alla prima il nutrimento, il vestiario, la coabitazione. <sup>11</sup>Se egli non le fornisce queste tre cose, lei potrà andarsene, senza che sia pagato il prezzo del riscatto. <br> <sup>12</sup>Colui che colpisce un uomo causandone la morte, sarà messo a morte. <sup>13</sup>Se però non ha teso insidia, ma Dio glielo ha fatto incontrare, io ti fisserò un luogo dove potrà rifugiarsi. <sup>14</sup>Ma se un uomo aveva premeditato di uccidere il suo prossimo con inganno, allora lo strapperai anche dal mio altare, perché sia messo a morte. <br> <sup>15</sup>Colui che percuote suo padre o sua madre, sarà messo a morte. <br> <sup>16</sup>Colui che rapisce un uomo, sia che lo venda sia che lo si trovi ancora in mano sua, sarà messo a morte. <br> <sup>17</sup>Colui che maledice suo padre o sua madre, sarà messo a morte. <br> <sup>18</sup>Quando alcuni uomini litigano e uno colpisce il suo prossimo con una pietra o con il pugno e questi non muore, ma deve mettersi a letto, <sup>19</sup>se poi si alza ed esce con il bastone, chi lo ha colpito sarà ritenuto innocente, ma dovrà pagare il riposo forzato e assicurargli le cure. <br> <sup>20</sup>Quando un uomo colpisce con il bastone il suo schiavo o la sua schiava e gli muore sotto le sue mani, si deve fare vendetta. <sup>21</sup>Ma se sopravvive un giorno o due, non sarà vendicato, perché è suo denaro. <br> <sup>22</sup>Quando alcuni uomini litigano e urtano una donna incinta, così da farla abortire, se non vi è altra disgrazia, si esigerà un'ammenda, secondo quanto imporrà il marito della donna, e il colpevole pagherà attraverso un arbitrato. <sup>23</sup>Ma se segue una disgrazia, allora pagherai vita per vita: <sup>24</sup>occhio per occhio, dente per dente, mano per mano, piede per piede, <sup>25</sup>bruciatura per bruciatura, ferita per ferita, livido per livido. <br> <sup>26</sup>Quando un uomo colpisce l'occhio del suo schiavo o della sua schiava e lo acceca, darà loro la libertà in compenso dell'occhio. <sup>27</sup>Se fa cadere il dente del suo schiavo o della sua schiava, darà loro la libertà in compenso del dente. <br> <sup>28</sup>Quando un bue cozza con le corna contro un uomo o una donna e ne segue la morte, il bue sarà lapidato e non se ne mangerà la carne. Però il proprietario del bue è innocente. <sup>29</sup>Ma se il bue era solito cozzare con le corna già prima e il padrone era stato avvisato e non lo aveva custodito, se ha causato la morte di un uomo o di una donna, il bue sarà lapidato e anche il suo padrone dev'essere messo a morte. <sup>30</sup>Se invece gli viene imposto un risarcimento, egli pagherà il riscatto della propria vita, secondo quanto gli verrà imposto. <sup>31</sup>Se cozza con le corna contro un figlio o se cozza contro una figlia, si procederà nella stessa maniera. <sup>32</sup>Se il bue colpisce con le corna uno schiavo o una schiava, si darà al suo padrone del denaro, trenta sicli, e il bue sarà lapidato. <br> <sup>33</sup>Quando un uomo lascia una cisterna aperta oppure quando un uomo scava una cisterna e non la copre, se vi cade un bue o un asino, <sup>34</sup>il proprietario della cisterna deve dare l'indennizzo: verserà il denaro al padrone della bestia e l'animale morto gli apparterrà. <br> <sup>35</sup>Quando il bue di un tale cozza contro il bue del suo prossimo e ne causa la morte, essi venderanno il bue vivo e se ne divideranno il prezzo; si divideranno anche la bestia morta. <sup>36</sup>Ma se è notorio che il bue era solito cozzare già prima e il suo padrone non lo ha custodito, egli dovrà dare come indennizzo bue per bue e la bestia morta gli apparterrà. <br> <sup>37</sup>Quando un uomo ruba un bue o un montone e poi lo sgozza o lo vende, darà come indennizzo cinque capi di grosso bestiame per il bue e quattro capi di bestiame minuto per il montone. <br> </p><p></p>