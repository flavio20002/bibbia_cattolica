<div class="titoli">La vita dell'uomo è solo un soffio</div> <p><sup>1</sup>Al maestro del coro. A Iedutùn. Salmo. Di Davide.</p> <p><sup>2</sup>Ho detto: «Vigilerò sulla mia condotta<br> per non peccare con la mia lingua;<br> metterò il morso alla mia bocca<br> finché ho davanti il malvagio».</p> <p><sup>3</sup>Ammutolito, in silenzio,<br> tacevo, ma a nulla serviva,<br> e più acuta si faceva la mia sofferenza.</p> <p><sup>4</sup>Mi ardeva il cuore nel petto;<br> al ripensarci è divampato il fuoco.<br> Allora ho lasciato parlare la mia lingua:</p> <p><sup>5</sup>«Fammi conoscere, Signore, la mia fine,<br> quale sia la misura dei miei giorni,<br> e saprò quanto fragile io sono».</p> <p><sup>6</sup>Ecco, di pochi palmi hai fatto i miei giorni,<br> è un nulla per te la durata della mia vita.<br> Sì, è solo un soffio ogni uomo che vive.</p> <p><sup>7</sup>Sì, è come un'ombra l'uomo che passa.<br> Sì, come un soffio si affanna,<br> accumula e non sa chi raccolga.</p> <p><sup>8</sup>Ora, che potrei attendere, Signore?<br> È in te la mia speranza.</p> <p><sup>9</sup>Liberami da tutte le mie iniquità,<br> non fare di me lo scherno dello stolto.</p> <p><sup>10</sup>Ammutolito, non apro bocca,<br> perché sei tu che agisci.</p> <p><sup>11</sup>Allontana da me i tuoi colpi:<br> sono distrutto sotto il peso della tua mano.</p> <p><sup>12</sup>Castigando le sue colpe<br> tu correggi l'uomo,<br> corrodi come un tarlo i suoi tesori.<br> Sì, ogni uomo non è che un soffio.</p> <p><sup>13</sup>Ascolta la mia preghiera, Signore,<br> porgi l'orecchio al mio grido,<br> non essere sordo alle mie lacrime,<br> perché presso di te io sono forestiero,<br> ospite come tutti i miei padri.</p> <p><sup>14</sup>Distogli da me il tuo sguardo:<br> che io possa respirare,<br> prima che me ne vada<br> e di me non resti più nulla.</p> <p></p>