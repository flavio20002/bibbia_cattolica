<div class="titoli">La donna virtuosa</div> <p><sup>1</sup>Fortunato il marito di una brava moglie,<br>il numero dei suoi giorni sarà doppio.<br> <sup>2</sup>Una donna valorosa è la gioia del marito,<br>egli passerà in pace i suoi anni.<br> <sup>3</sup>Una brava moglie è davvero una fortuna,<br>viene assegnata a chi teme il Signore.<br> <sup>4</sup>Ricco o povero, il suo cuore è contento,<br>in ogni circostanza il suo volto è gioioso.</p> <div class="titoli">La donna che cede alle passioni</div> <p><sup>5</sup>Di tre cose il mio cuore ha paura,<br>e per la quarta sono spaventato:<br>una calunnia diffusa in città, un tumulto di popolo<br>e una falsa accusa, sono cose peggiori della morte;<br> <sup>6</sup>ma crepacuore e lutto è una donna gelosa di un'altra,<br>il flagello della sua lingua fa presa su tutti.<br> <sup>7</sup>Giogo di buoi sconnesso è una cattiva moglie,<br>chi la prende è come chi afferra uno scorpione.<br> <sup>8</sup>Motivo di grande sdegno è una donna che si ubriaca,<br>non riuscirà a nascondere la sua vergogna.<br> <sup>9</sup>Una donna sensuale ha lo sguardo eccitato,<br>la si riconosce dalle sue occhiate.<br> <sup>10</sup>Fa' buona guardia a una figlia sfrenata,<br>perché non ne approfitti, se trova indulgenza.<br> <sup>11</sup>Guàrdati dalla donna che ha lo sguardo impudente,<br>non meravigliarti se poi ti fa del male.<br> <sup>12</sup>Come un viandante assetato apre la bocca<br>e beve qualsiasi acqua a lui vicina,<br>così ella siede davanti a ogni palo<br>e apre a qualsiasi freccia la faretra.</p> <div class="titoli">La bellezza della donna</div> <p><sup>13</sup>La grazia di una donna allieta il marito,<br>il suo senno gli rinvigorisce le ossa.<br> <sup>14</sup>È un dono del Signore una donna silenziosa,<br>non c'è prezzo per una donna educata.<br> <sup>15</sup>Grazia su grazia è una donna pudica,<br>non si può valutare il pregio di una donna riservata.<br> <sup>16</sup>Il sole risplende nel più alto dei cieli,<br>la bellezza di una brava moglie nell'ornamento della casa.<br> <sup>17</sup>Lampada che brilla sul sacro candelabro,<br>così è la bellezza di un volto su una robusta statura.<br> <sup>18</sup>Colonne d'oro su base d'argento<br>sono gambe graziose su solidi piedi</p> <div class="titoli">Luci e ombre nel ritratto della donna</div> <p><sup>19</sup>Figlio, conserva sano il fiore dell'età<br>e non affidare la tua forza a donne straniere.<br> <sup>20</sup>Cerca nella pianura un campo fertile<br>per gettarvi il tuo seme, attendendo la progenie.<br> <sup>21</sup>Così i frutti che lascerai,<br>fieri della loro nobiltà, prospereranno.<br> <sup>22</sup>La donna pagata vale uno sputo,<br>se è sposata, è torre di morte per quanti la usano.<br> <sup>23</sup>La moglie empia l'avrà in sorte il peccatore,<br>quella pia sarà data a chi teme il Signore.<br> <sup>24</sup>La donna impudica cerca sempre il disonore,<br>una figlia pudica è riservata anche con il marito.<br> <sup>25</sup>La donna sfrontata viene stimata come un cane,<br>quella che ha pudore teme il Signore.<br> <sup>26</sup>La donna che onora il marito a tutti appare saggia,<br>quella orgogliosa che lo umilia sarà empia per tutti.<br>Felice il marito di una brava moglie,<br>il numero dei suoi giorni sarà raddoppiato.<br> <sup>27</sup>La donna che grida ed è chiacchierona<br>è come tromba di guerra che suona la carica.<br>L'uomo che si trova in simili condizioni<br>passa la vita tra rumori di guerra.</p> <div class="titoli">Il guerriero, il saggio, il giusto, il commerciante</div> <p><sup>28</sup>Due cose rattristano il mio cuore,<br>e una terza mi provoca collera:<br>un guerriero che languisce nella miseria,<br>uomini saggi trattati con disprezzo<br>e chi passa dalla giustizia al peccato:<br>il Signore lo tiene pronto per la spada.</p> <p><sup>29</sup>È difficile che il commerciante sia esente da colpe<br>e il rivenditore sia indenne da peccato.<br></p>