<div class="titoli">Contro i capi e i falsi profeti</div> <p><sup>1</sup>Io dissi:<br>«Ascoltate, capi di Giacobbe,<br>voi governanti della casa d'Israele:<br>Non spetta forse a voi conoscere la giustizia?».<br> <sup>2</sup>Nemici del bene e amanti del male,<br>voi togliete loro la pelle di dosso<br>e la carne dalle ossa.<br> <sup>3</sup>Divorano la carne del mio popolo<br>e gli strappano la pelle di dosso,<br>ne rompono le ossa e lo fanno a pezzi,<br>come carne in una pentola,<br>come lesso in un calderone.<br> <sup>4</sup>Allora grideranno al Signore,<br>ma egli non risponderà;<br>nasconderà loro la faccia, in quel tempo,<br>perché hanno compiuto azioni malvagie.<br> <sup>5</sup>Così dice il Signore<br>contro i profeti che fanno traviare il mio popolo,<br>che annunciano la pace<br>se hanno qualcosa tra i denti da mordere,<br>ma a chi non mette loro niente in bocca<br>dichiarano la guerra.<br> <sup>6</sup>Quindi, per voi sarà notte<br>invece di visioni,<br>tenebre per voi invece di responsi.<br>Il sole tramonterà su questi profeti<br>e oscuro si farà il giorno su di loro.<br> <sup>7</sup>I veggenti saranno ricoperti di vergogna<br>e gli indovini arrossiranno;<br>si copriranno tutti il labbro,<br>perché non hanno risposta da Dio.<br> <sup>8</sup>Mentre io sono pieno di forza,<br>dello spirito del Signore,<br>di giustizia e di coraggio,<br>per annunciare a Giacobbe le sue colpe,<br>a Israele il suo peccato.<br> </p> <div class="titoli">Distruzione di Gerusalemme e del tempio</div> <p><sup>9</sup>Udite questo, dunque,<br>capi della casa di Giacobbe,<br>governanti della casa d'Israele,<br>che aborrite la giustizia<br>e storcete quanto è retto,<br> <sup>10</sup>che costruite Sion sul sangue<br>e Gerusalemme con il sopruso;<br> <sup>11</sup>i suoi capi giudicano in vista dei regali,<br>i suoi sacerdoti insegnano per lucro,<br>i suoi profeti danno oracoli per denaro.<br>Osano appoggiarsi al Signore dicendo:<br>«Non è forse il Signore in mezzo a noi?<br>Non ci coglierà alcun male».<br> <sup>12</sup>Perciò, per causa vostra,<br>Sion sarà arata come un campo<br>e Gerusalemme diverrà un mucchio di rovine,<br>il monte del tempio un'altura boscosa.<br></p>