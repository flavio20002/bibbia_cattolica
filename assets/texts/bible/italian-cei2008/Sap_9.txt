<div class="titoli">La preghiera di Salomone per ottenere la sapienza</div> <p><sup>1</sup>«Dio dei padri e Signore della misericordia,<br>che tutto hai creato con la tua parola,<br> <sup>2</sup>e con la tua sapienza hai formato l'uomo<br>perché dominasse sulle creature che tu hai fatto,<br> <sup>3</sup>e governasse il mondo con santità e giustizia<br>ed esercitasse il giudizio con animo retto,<br> <sup>4</sup>dammi la sapienza, che siede accanto a te in trono,<br>e non mi escludere dal numero dei tuoi figli,<br> <sup>5</sup>perché io sono tuo schiavo e figlio della tua schiava,<br>uomo debole e dalla vita breve,<br>incapace di comprendere la giustizia e le leggi.<br> <sup>6</sup>Se qualcuno fra gli uomini fosse perfetto,<br>privo della sapienza che viene da te, sarebbe stimato un nulla.<br> <sup>7</sup>Tu mi hai prescelto come re del tuo popolo<br>e giudice dei tuoi figli e delle tue figlie;<br> <sup>8</sup>mi hai detto di costruirti un tempio sul tuo santo monte,<br>un altare nella città della tua dimora,<br>immagine della tenda santa<br>che ti eri preparata fin da principio.<br> <sup>9</sup>Con te è la sapienza che conosce le tue opere,<br>che era presente quando creavi il mondo;<br>lei sa quel che piace ai tuoi occhi<br>e ciò che è conforme ai tuoi decreti.<br> <sup>10</sup>Inviala dai cieli santi,<br>mandala dal tuo trono glorioso,<br>perché mi assista e mi affianchi nella mia fatica<br>e io sappia ciò che ti è gradito.<br> <sup>11</sup>Ella infatti tutto conosce e tutto comprende:<br>mi guiderà con prudenza nelle mie azioni<br>e mi proteggerà con la sua gloria.<br> <sup>12</sup>Così le mie opere ti saranno gradite;<br>io giudicherò con giustizia il tuo popolo<br>e sarò degno del trono di mio padre.<br> <sup>13</sup>Quale uomo può conoscere il volere di Dio?<br>Chi può immaginare che cosa vuole il Signore?<br> <sup>14</sup>I ragionamenti dei mortali sono timidi<br>e incerte le nostre riflessioni,<br> <sup>15</sup>perché un corpo corruttibile appesantisce l'anima<br>e la tenda d'argilla opprime una mente piena di preoccupazioni.<br> <sup>16</sup>A stento immaginiamo le cose della terra,<br>scopriamo con fatica quelle a portata di mano;<br>ma chi ha investigato le cose del cielo?<br> <sup>17</sup>Chi avrebbe conosciuto il tuo volere,<br>se tu non gli avessi dato la sapienza<br>e dall'alto non gli avessi inviato il tuo santo spirito?<br> <sup>18</sup>Così vennero raddrizzati i sentieri di chi è sulla terra;<br>gli uomini furono istruiti in ciò che ti è gradito<br>e furono salvati per mezzo della sapienza».<br></p>