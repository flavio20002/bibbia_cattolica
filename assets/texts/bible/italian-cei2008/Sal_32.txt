<div class="titoli">La gioia del peccatore perdonato</div> <p><sup>1</sup>Di Davide. Maskil.<br><br> Beato l'uomo a cui è tolta la colpa<br> e coperto il peccato.</p> <p><sup>2</sup>Beato l'uomo a cui Dio non imputa il delitto<br> e nel cui spirito non è inganno.</p> <p><sup>3</sup>Tacevo e si logoravano le mie ossa,<br> mentre ruggivo tutto il giorno.</p> <p><sup>4</sup>Giorno e notte pesava su di me la tua mano,<br> come nell'arsura estiva si inaridiva il mio vigore.</p> <p><sup>5</sup>Ti ho fatto conoscere il mio peccato,<br> non ho coperto la mia colpa.<br> Ho detto: «Confesserò al Signore le mie iniquità»<br> e tu hai tolto la mia colpa e il mio peccato.</p> <p><sup>6</sup>Per questo ti prega ogni fedele<br> nel tempo dell'angoscia;<br> quando irromperanno grandi acque<br> non potranno raggiungerlo.</p> <p><sup>7</sup>Tu sei il mio rifugio, mi liberi dall'angoscia,<br> mi circondi di canti di liberazione:</p> <p><sup>8</sup>«Ti istruirò e ti insegnerò la via da seguire;<br> con gli occhi su di te, ti darò consiglio.</p> <p><sup>9</sup>Non siate privi d'intelligenza come il cavallo e come il mulo:<br> la loro foga si piega con il morso e le briglie,<br> se no, a te non si avvicinano».</p> <p><sup>10</sup>Molti saranno i dolori del malvagio,<br> ma l'amore circonda chi confida nel Signore.</p> <p><sup>11</sup>Rallegratevi nel Signore ed esultate, o giusti!<br> Voi tutti, retti di cuore, gridate di gioia!</p> <p></p>