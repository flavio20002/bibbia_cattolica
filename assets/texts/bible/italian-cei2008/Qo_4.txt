<div class="titoli">L'oppressione</div> <p><sup>1</sup>Tornai poi a considerare tutte le oppressioni che si fanno sotto il sole. Ecco le lacrime degli oppressi e non c'è chi li consoli; dalla parte dei loro oppressori sta la violenza, ma non c'è chi li consoli. <sup>2</sup>Allora ho proclamato felici i morti, ormai trapassati, più dei viventi che sono ancora in vita; <sup>3</sup>ma più felice degli uni e degli altri chi ancora non esiste, e non ha visto le azioni malvagie che si fanno sotto il sole.<br> </p> <div class="titoli">La fatica del lavoro</div> <p><sup>4</sup>Ho osservato anche che ogni fatica e ogni successo ottenuto non sono che invidia dell'uno verso l'altro. Anche questo è vanità, un correre dietro al vento.<br> <sup>5</sup>Lo stolto incrocia le sue braccia<br>e divora la sua carne.<br> <sup>6</sup>Meglio una manciata guadagnata con calma<br>che due manciate con tormento e una corsa dietro al vento.<br> </p> <div class="titoli">La solitudine</div> <p><sup>7</sup>E tornai a considerare quest'altra vanità sotto il sole: <sup>8</sup>il caso di chi è solo e non ha nessuno, né figlio né fratello. Eppure non smette mai di faticare, né il suo occhio è mai sazio di ricchezza: «Per chi mi affatico e mi privo dei beni?». Anche questo è vanità e un'occupazione gravosa.<br> <sup>9</sup>Meglio essere in due che uno solo, perché otterranno migliore compenso per la loro fatica. <sup>10</sup>Infatti, se cadono, l'uno rialza l'altro. Guai invece a chi è solo: se cade, non ha nessuno che lo rialzi. <sup>11</sup>Inoltre, se si dorme in due, si sta caldi; ma uno solo come fa a riscaldarsi? <sup>12</sup>Se uno è aggredito, in due possono resistere: una corda a tre capi non si rompe tanto presto.<br> </p> <div class="titoli">Il potere</div> <p><sup>13</sup>Meglio un giovane povero ma accorto,<br>che un re vecchio e stolto,<br>che non sa più accettare consigli.<br> <sup>14</sup>Il giovane infatti può uscire di prigione ed essere fatto re, anche se, mentre quello regnava, era nato povero. <sup>15</sup>Ho visto tutti i viventi che si muovono sotto il sole stare con quel giovane, che era subentrato al re. <sup>16</sup>Era una folla immensa quella che gli stava davanti. Ma coloro che verranno dopo non si rallegreranno neppure di lui. Anche questo è vanità, un correre dietro al vento.<br> </p> <div class="titoli">Fedeltà alle promesse fatte a Dio</div> <p><sup>17</sup>Bada ai tuoi passi quando ti rechi alla casa di Dio. Avvicìnati per ascoltare piuttosto che offrire sacrifici, come fanno gli stolti, i quali non sanno di fare del male.<br></p>