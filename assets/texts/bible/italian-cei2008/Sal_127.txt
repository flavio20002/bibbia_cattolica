<div class="titoli">La forza di Dio sorregge le fatiche dell'uomo</div> <p><sup>1</sup>Canto delle salite. Di Salomone.<br><br> Se il Signore non costruisce la casa,<br> invano si affaticano i costruttori.<br> Se il Signore non vigila sulla città,<br> invano veglia la sentinella.</p> <p><sup>2</sup>Invano vi alzate di buon mattino<br> e tardi andate a riposare,<br> voi che mangiate un pane di fatica:<br> al suo prediletto egli lo darà nel sonno.</p> <p><sup>3</sup>Ecco, eredità del Signore sono i figli,<br> è sua ricompensa il frutto del grembo.</p> <p><sup>4</sup>Come frecce in mano a un guerriero<br> sono i figli avuti in giovinezza.</p> <p><sup>5</sup>Beato l'uomo che ne ha piena la faretra:<br> non dovrà vergognarsi quando verrà alla porta<br> a trattare con i propri nemici.</p> <p></p>