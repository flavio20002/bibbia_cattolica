<div class="titoli">I benefici della sapienza</div> <p><sup>1</sup>Figlio mio, non dimenticare il mio insegnamento<br>e il tuo cuore custodisca i miei precetti,<br> <sup>2</sup>perché lunghi giorni e anni di vita<br>e tanta pace ti apporteranno.<br> <sup>3</sup>Bontà e fedeltà non ti abbandonino:<br>légale attorno al tuo collo,<br>scrivile sulla tavola del tuo cuore,<br> <sup>4</sup>e otterrai favore e buon successo<br>agli occhi di Dio e degli uomini.<br> <sup>5</sup>Confida nel Signore con tutto il tuo cuore<br>e non affidarti alla tua intelligenza;<br> <sup>6</sup>riconoscilo in tutti i tuoi passi <br>ed egli appianerà i tuoi sentieri.<br> <sup>7</sup>Non crederti saggio ai tuoi occhi,<br>temi il Signore e sta' lontano dal male:<br> <sup>8</sup>sarà tutta salute per il tuo corpo<br>e refrigerio per le tue ossa.<br> <sup>9</sup>Onora il Signore con i tuoi averi<br>e con le primizie di tutti i tuoi raccolti;<br> <sup>10</sup>i tuoi granai si riempiranno oltre misura<br>e i tuoi tini traboccheranno di mosto.<br> <sup>11</sup>Figlio mio, non disprezzare l'istruzione del Signore<br>e non aver a noia la sua correzione,<br> <sup>12</sup>perché il Signore corregge chi ama,<br>come un padre il figlio prediletto.<br> </p> <div class="titoli">La sapienza è albero di vita</div> <p><sup>13</sup>Beato l'uomo che ha trovato la sapienza,<br>l'uomo che ottiene il discernimento:<br> <sup>14</sup>è una rendita che vale più dell'argento<br>e un provento superiore a quello dell'oro.<br> <sup>15</sup>La sapienza è più preziosa di ogni perla<br>e quanto puoi desiderare non l'eguaglia.<br> <sup>16</sup>Lunghi giorni sono nella sua destra<br>e nella sua sinistra ricchezza e onore;<br> <sup>17</sup>le sue vie sono vie deliziose<br>e tutti i suoi sentieri conducono al benessere.<br> <sup>18</sup>È un albero di vita per chi l'afferra,<br>e chi ad essa si stringe è beato.<br> <sup>19</sup>Il Signore ha fondato la terra con sapienza,<br>ha consolidato i cieli con intelligenza;<br> <sup>20</sup>con la sua scienza si aprirono gli abissi<br>e le nubi stillano rugiada.<br> </p> <div class="titoli">Il Signore protegge il giusto</div> <p><sup>21</sup>Figlio mio, custodisci il consiglio e la riflessione<br>né mai si allontanino dai tuoi occhi:<br> <sup>22</sup>saranno vita per te<br>e ornamento per il tuo collo.<br> <sup>23</sup>Allora camminerai sicuro per la tua strada<br>e il tuo piede non inciamperà.<br> <sup>24</sup>Quando ti coricherai, non avrai paura;<br>ti coricherai e il tuo sonno sarà dolce.<br> <sup>25</sup>Non temerai per uno spavento improvviso,<br>né per la rovina degli empi quando essa verrà,<br> <sup>26</sup>perché il Signore sarà la tua sicurezza<br>e preserverà il tuo piede dal laccio.<br> </p> <div class="titoli">Doveri verso il prossimo</div> <p><sup>27</sup>Non negare un bene a chi ne ha il diritto,<br>se hai la possibilità di farlo.<br> <sup>28</sup>Non dire al tuo prossimo:<br>«Va', ripassa, te lo darò domani»,<br>se tu possiedi ciò che ti chiede.<br> <sup>29</sup>Non tramare il male contro il tuo prossimo,<br>mentre egli dimora fiducioso presso di te.<br> <sup>30</sup>Non litigare senza motivo con nessuno,<br>se non ti ha fatto nulla di male.<br> <sup>31</sup>Non invidiare l'uomo violento <br>e non irritarti per tutti i suoi successi,<br> <sup>32</sup>perché il Signore ha in orrore il perverso,<br>mentre la sua amicizia è per i giusti.<br> <sup>33</sup>La maledizione del Signore è sulla casa del malvagio,<br>mentre egli benedice la dimora dei giusti.<br> <sup>34</sup>Dei beffardi egli si fa beffe<br>e agli umili concede la sua benevolenza.<br> <sup>35</sup>I saggi erediteranno onore,<br>gli stolti invece riceveranno disprezzo.<br></p>