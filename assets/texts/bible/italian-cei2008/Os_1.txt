<div class="titoli">IL MATRIMONIO DI OSEA E LA RELAZIONE FRA DIO E IL SUO POPOLO</div> <div class="titoli">Titolo</div> <p><sup>1</sup>Parola del Signore rivolta a Osea, figlio di Beerì, al tempo di Ozia, di Iotam, di Acaz, di Ezechia, re di Giuda, e al tempo di Geroboamo, figlio di Ioas, re d'Israele.</p> <div class="titoli">Moglie e figli di Osea</div> <p><sup>2</sup>Quando il Signore cominciò a parlare a Osea, gli disse:<br>«Va', prenditi in moglie una prostituta,<br>genera figli di prostituzione,<br>poiché il paese non fa che prostituirsi<br>allontanandosi dal Signore».</p> <p><sup>3</sup>Egli andò a prendere Gomer, figlia di Diblàim: ella concepì e gli partorì un figlio. <sup>4</sup>E il Signore disse a Osea:</p> <p>«Chiamalo Izreèl,<br>perché tra poco punirò la casa di Ieu<br>per il sangue sparso a Izreèl<br>e porrò fine al regno della casa d'Israele.<br> <sup>5</sup>In quel giorno io spezzerò l'arco d'Israele<br>nella valle di Izreèl».</p> <p><sup>6</sup>La donna concepì di nuovo e partorì una figlia e il Signore disse a Osea:</p> <p>«Chiamala Non-amata,<br>perché non amerò più la casa d'Israele,<br>non li perdonerò più.<br> <sup>7</sup>Invece io amerò la casa di Giuda<br>e li salverò nel Signore, loro Dio;<br>non li salverò con l'arco, con la spada, con la guerra,<br>né con cavalli o cavalieri».</p> <p><sup>8</sup>Quando ebbe svezzato Non-amata, Gomer concepì e partorì un figlio. <sup>9</sup>E il Signore disse a Osea:</p> <p>«Chiamalo Non-popolo-mio,<br>perché voi non siete popolo mio<br>e io per voi non sono.<br></p>