<div class="titoli">Vittorie sui Filistei</div> <p><sup>1</sup>Chiram, re di Tiro, inviò messaggeri a Davide con legno di cedro, muratori e carpentieri per costruirgli una casa. <sup>2</sup>Davide seppe allora che il Signore lo confermava re d'Israele e che il suo regno era molto esaltato per amore d'Israele, suo popolo.<br> <sup>3</sup>Davide prese altre mogli a Gerusalemme e generò altri figli e figlie. <sup>4</sup>I nomi di quelli che gli furono generati a Gerusalemme sono: Sammùa, Sobab, Natan, Salomone, <sup>5</sup>Ibcar, Elisùa, Elifèlet, <sup>6</sup>Noga, Nefeg, Iafìa, <sup>7</sup>Elisamà, Beeliadà ed Elifèlet.<br> <sup>8</sup>Quando i Filistei seppero che Davide era stato unto re di tutto Israele, salirono tutti per dargli la caccia. Appena Davide ne fu informato, uscì loro incontro. <sup>9</sup>Vennero i Filistei e invasero la valle dei Refaìm. <sup>10</sup>Davide consultò Dio, chiedendo: «Devo andare contro i Filistei? Li metterai nelle mie mani?». Il Signore gli rispose: «Va' pure; li metterò nelle tue mani». <sup>11</sup>Quelli vennero a Baal-Perasìm, dove Davide li sconfisse. Davide disse: «Dio ha aperto per mio mezzo una breccia tra i miei nemici, come una breccia aperta dalle acque». Per questo chiamò quel luogo Baal-Perasìm. <sup>12</sup>I Filistei vi abbandonarono i loro idoli e Davide ordinò: «Brucino tra le fiamme!».<br> <sup>13</sup>I Filistei tornarono di nuovo a invadere la valle. <sup>14</sup>Davide consultò ancora Dio, che gli rispose: «Non seguirli; aggirali e raggiungili dalla parte di Becaìm. <sup>15</sup>Quando sentirai un rumore di passi sulla cima di Becaìm, allora uscirai a combattere, perché Dio uscirà davanti a te, per colpire l'accampamento dei Filistei». <sup>16</sup>Davide fece come Dio gli aveva ordinato e colpì l'accampamento dei Filistei da Gàbaon fino a Ghezer. <sup>17</sup>La fama di Davide si diffuse in tutti i paesi, mentre il Signore lo rendeva terribile fra tutte le genti.<br></p>