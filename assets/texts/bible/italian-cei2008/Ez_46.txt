<div class="titoli">Doveri cultuali del principe</div> <p><sup>1</sup>Così dice il Signore Dio: La porta del cortile interno rivolta a oriente rimarrà chiusa nei sei giorni di lavoro; sarà aperta il sabato e nei giorni del novilunio. <sup>2</sup>Il principe entrerà dal di fuori passando dal vestibolo della porta esterna e si fermerà presso lo stipite della porta, mentre i sacerdoti offriranno il suo olocausto e il suo sacrificio di comunione. Egli si prostrerà sulla soglia della porta, poi uscirà e la porta non sarà chiusa fino al tramonto. <sup>3</sup>La popolazione del paese si prostrerà nei sabati e nei giorni del novilunio all'ingresso della porta, davanti al Signore.<br> <sup>4</sup>L'olocausto che il principe offrirà al Signore nel giorno di sabato sarà di sei agnelli e un montone senza difetti. <sup>5</sup>Come oblazione offrirà un'<i>efa</i> per il montone, per gli agnelli quell'offerta che potrà dare; di olio un <i>hin</i> per ogni <i>efa</i>. <sup>6</sup>Nel giorno del novilunio offrirà un giovenco senza difetti, sei agnelli e un montone senza difetti; <sup>7</sup>in oblazione, un'<i>efa</i> per il giovenco e un'<i>efa</i> per il montone e per gli agnelli quanto potrà dare; d'olio, un <i>hin</i> per ogni <i>efa</i>. <sup>8</sup>Quando il principe entrerà, dovrà entrare passando per il vestibolo della porta e da esso uscirà. <sup>9</sup>Quando verrà la popolazione del paese davanti al Signore nelle solennità, coloro che saranno entrati dalla porta di settentrione per adorare, usciranno dalla porta di mezzogiorno; quelli che saranno entrati dalla porta di mezzogiorno usciranno dalla porta di settentrione. Nessuno uscirà dalla porta da cui è entrato, ma uscirà da quella opposta. <sup>10</sup>Il principe sarà in mezzo a loro; entrerà come entrano loro e uscirà come escono loro. <sup>11</sup>Nelle feste e nelle solennità l'oblazione sarà di un'<i>efa</i> per il giovenco e di un'<i>efa</i> per il montone; per gli agnelli quello che potrà dare; l'olio sarà di un <i>hin</i> per ogni <i>efa</i>.<br> <sup>12</sup>Quando il principe vorrà offrire spontaneamente al Signore un olocausto o sacrifici di comunione, gli sarà aperta la porta rivolta a oriente e offrirà l'olocausto e il sacrificio di comunione come li offre nei giorni di sabato; poi uscirà e la porta verrà chiusa appena sarà uscito.<br> <sup>13</sup>Ogni giorno tu offrirai in olocausto al Signore un agnello di un anno, senza difetti; l'offrirai ogni mattina. <sup>14</sup>Su di esso farai ogni mattina un'oblazione di un sesto di <i>efa</i>; di olio offrirai un terzo di <i>hin</i> per intridere il fior di farina: è un'oblazione al Signore, la legge dell'olocausto perenne. <sup>15</sup>Si offrirà dunque l'agnello, l'oblazione e l'olio, ogni mattina: è l'olocausto perenne.<br> <sup>16</sup>Così dice il Signore Dio: Se il principe darà in dono a uno dei suoi figli qualcosa della sua eredità, il dono rimarrà ai suoi figli come eredità. <sup>17</sup>Se invece egli farà sulla sua eredità un dono a uno dei suoi servi, il dono apparterrà al servo fino all'anno della liberazione, poi ritornerà al principe: ma la sua eredità resterà ai suoi figli. <sup>18</sup>Il principe non prenderà niente dell'eredità del popolo, privandolo, con esazioni, del suo possesso; egli lascerà in eredità ai suoi figli parte di quanto possiede, perché nessuno del mio popolo sia scacciato dal suo possesso».<br> </p> <div class="titoli">Descrizione delle cucine</div> <p><sup>19</sup>Poi egli mi condusse, per il corridoio che sta sul fianco della porta, alle stanze del santuario destinate ai sacerdoti, le quali guardavano a settentrione: ed ecco, all'estremità occidentale un posto riservato. <sup>20</sup>Mi disse: «Questo è il luogo dove i sacerdoti cuoceranno le carni dei sacrifici di riparazione e dei sacrifici per il peccato e dove cuoceranno le oblazioni, senza portarle fuori nel cortile esterno e correre il rischio di comunicare la consacrazione al popolo». <sup>21</sup>Mi condusse nel cortile esterno e mi fece passare presso i quattro angoli del cortile e a ciascun angolo del cortile vi era un cortile; <sup>22</sup>quindi ai quattro angoli del cortile vi erano quattro piccoli cortili lunghi quaranta cubiti e larghi trenta, tutti di una stessa misura. <sup>23</sup>Un muro girava intorno a tutt'e quattro e dei fornelli erano costruiti in basso intorno al muro. <sup>24</sup>Egli mi disse: «Queste sono le cucine dove i servi del tempio cuoceranno i sacrifici del popolo».<br></p>