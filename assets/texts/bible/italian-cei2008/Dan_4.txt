<sup>1</sup>Io, Nabucodònosor, ero tranquillo nella mia casa e felice nel mio palazzo, <sup>2</sup>quando ebbi un sogno che mi spaventò. Mentre ero nel mio letto, le immaginazioni e le visioni della mia mente mi turbarono. <sup>3</sup>Feci un decreto con cui ordinavo che tutti i saggi di Babilonia fossero condotti davanti a me, per farmi conoscere la spiegazione del sogno. <br> <sup>4</sup>Allora vennero i maghi, gli indovini, i Caldei e gli astrologi, ai quali esposi il sogno, ma non me ne potevano dare la spiegazione. <sup>5</sup>Infine mi si presentò Daniele, chiamato Baltassàr dal nome del mio dio, un uomo in cui è lo spirito degli dèi santi, e gli raccontai il sogno <sup>6</sup>dicendo: «Baltassàr, principe dei maghi, poiché io so che lo spirito degli dèi santi è in te e che nessun mistero ti è difficile, ecco le visioni che ho avuto in sogno: tu dammene la spiegazione. <sup>7</sup>Le visioni che mi passarono per la mente, mentre stavo a letto, erano queste: <p>Io stavo guardando,<br>ed ecco un albero di grande altezza in mezzo alla terra.<br> <sup>8</sup>Quell'albero divenne alto, robusto,<br>la sua cima giungeva al cielo<br>ed era visibile fino all'estremità della terra.<br> <sup>9</sup>Le sue foglie erano belle e i suoi frutti abbondanti<br>e vi era in esso da mangiare per tutti.<br>Le bestie del campo si riparavano alla sua ombra<br>e gli uccelli del cielo dimoravano fra i suoi rami;<br>di esso si nutriva ogni vivente.<br> <sup>10</sup>Mentre nel mio letto stavo osservando<br>le visioni che mi passavano per la mente,<br>ecco un vigilante, un santo, scese dal cielo<br> <sup>11</sup>e gridò a voce alta:<br>«Tagliate l'albero e troncate i suoi rami:<br>scuotete le foglie, disperdetene i frutti:<br>fuggano le bestie di sotto e gli uccelli dai suoi rami.<br> <sup>12</sup>Lasciate però nella terra il ceppo con le radici,<br>legato con catene di ferro e di bronzo<br>sull'erba fresca del campo;<br>sia bagnato dalla rugiada del cielo<br>e abbia sorte comune con le bestie sull'erba della terra.<br> <sup>13</sup>Si muti il suo cuore e invece di un cuore umano<br>gli sia dato un cuore di bestia;<br>sette tempi passino su di lui.<br> <sup>14</sup>Così è deciso per sentenza dei vigilanti<br>e secondo la parola dei santi.</p> <p>Così i viventi sappiano che l'Altissimo domina sul regno degli uomini e che egli lo può dare a chi vuole e insediarvi anche il più piccolo degli uomini».<br> <sup>15</sup>Questo è il sogno, che io, re Nabucodònosor, ho fatto. Ora tu, Baltassàr, dammene la spiegazione. Tu puoi darmela, perché, mentre fra tutti i saggi del mio regno nessuno me ne spiega il significato, in te è lo spirito degli dèi santi».<br> <sup>16</sup>Allora Daniele, chiamato Baltassàr, rimase per qualche tempo confuso e turbato dai suoi pensieri. Ma il re gli disse: «Baltassàr, il sogno non ti turbi e neppure la sua spiegazione». Rispose Baltassàr: «Signore mio, valga il sogno per i tuoi nemici e la sua spiegazione per i tuoi avversari. <sup>17</sup>L'albero che tu hai visto, alto e robusto, la cui cima giungeva fino al cielo ed era visibile per tutta la terra <sup>18</sup>e le cui foglie erano belle e i frutti abbondanti e in cui c'era da mangiare per tutti e sotto il quale dimoravano le bestie della terra e sui cui rami abitavano gli uccelli del cielo, <sup>19</sup>sei tu, o re, che sei diventato grande e forte; la tua grandezza è cresciuta, è giunta al cielo e il tuo dominio si è esteso fino all'estremità della terra.<br> <sup>20</sup>Che il re abbia visto un vigilante, un santo che discendeva dal cielo e diceva: «Tagliate l'albero, spezzatelo, però lasciate nella terra il ceppo con le sue radici, legato con catene di ferro e di bronzo sull'erba fresca del campo; sia bagnato dalla rugiada del cielo e abbia sorte comune con le bestie del campo, finché sette tempi siano passati su di lui», <sup>21</sup>questa, o re, ne è la spiegazione e questo è il decreto dell'Altissimo, che deve essere eseguito sopra il re, mio signore: <sup>22</sup>Tu sarai cacciato dal consorzio umano e la tua dimora sarà con le bestie del campo; ti pascerai di erba come i buoi e sarai bagnato dalla rugiada del cielo; sette tempi passeranno su di te, finché tu riconosca che l'Altissimo domina sul regno degli uomini e che egli lo dà a chi vuole.<br> <sup>23</sup>L'ordine che è stato dato di lasciare il ceppo con le radici dell'albero significa che il tuo regno ti sarà ristabilito, quando avrai riconosciuto che al Cielo appartiene il dominio. <sup>24</sup>Perciò, o re, accetta il mio consiglio: sconta i tuoi peccati con l'elemosina e le tue iniquità con atti di misericordia verso gli afflitti, perché tu possa godere lunga prosperità».<br> <sup>25</sup>Tutto questo accadde al re Nabucodònosor.<br> <sup>26</sup>Dodici mesi dopo, passeggiando sopra la terrazza del palazzo reale di Babilonia, <sup>27</sup>il re prese a dire: «Non è questa la grande Babilonia che io ho costruito come reggia con la forza della mia potenza e per la gloria della mia maestà?». <sup>28</sup>Queste parole erano ancora sulle labbra del re, quando una voce venne dal cielo: «A te io parlo, o re Nabucodònosor: il regno ti è tolto! <sup>29</sup>Sarai cacciato dal consorzio umano e la tua dimora sarà con le bestie del campo; ti pascerai di erba come i buoi e passeranno sette tempi su di te, finché tu riconosca che l'Altissimo domina sul regno degli uomini e che egli lo dà a chi vuole».<br> <sup>30</sup>In quel momento stesso si adempì la parola sopra Nabucodònosor. Egli fu cacciato dal consorzio umano, mangiò l'erba come i buoi e il suo corpo fu bagnato dalla rugiada del cielo, i capelli gli crebbero come le penne alle aquile e le unghie come agli uccelli.<br> <sup>31</sup>«Ma finito quel tempo io, Nabucodònosor, alzai gli occhi al cielo e la ragione tornò in me e benedissi l'Altissimo; lodai e glorificai colui che vive in eterno,</p> <p>il cui potere è potere eterno<br>e il cui regno è di generazione in generazione.<br> <sup>32</sup>Tutti gli abitanti della terra<br>sono, davanti a lui, come un nulla;<br>egli tratta come vuole le schiere del cielo<br>e gli abitanti della terra.<br>Nessuno può fermargli la mano e dirgli: «Che cosa fai?».</p> <p><sup>33</sup>In quel tempo tornò in me la conoscenza e, con la gloria del regno, mi fu restituita la mia maestà e il mio splendore: i miei ministri e i miei dignitari mi ricercarono e io fui ristabilito nel mio regno e mi fu concesso un potere anche più grande. <sup>34</sup>Ora io, Nabucodònosor, lodo, esalto e glorifico il Re del cielo: tutte le sue opere sono vere e le sue vie sono giuste; egli ha il potere di umiliare coloro che camminano nella superbia».<br></p>