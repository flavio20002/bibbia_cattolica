<div class="titoli">La fede del giusto messa alla prova</div> <p><sup>1</sup>Salmo. Di Asaf.<br><br> Quanto è buono Dio con gli uomini retti,<br> Dio con i puri di cuore!</p> <p><sup>2</sup>Ma io per poco non inciampavo,<br> quasi vacillavano i miei passi,</p> <p><sup>3</sup>perché ho invidiato i prepotenti,<br> vedendo il successo dei malvagi.</p> <p><sup>4</sup>Fino alla morte infatti non hanno sofferenze<br> e ben pasciuto è il loro ventre.</p> <p><sup>5</sup>Non si trovano mai nell'affanno dei mortali<br> e non sono colpiti come gli altri uomini.</p> <p><sup>6</sup>Dell'orgoglio si fanno una collana<br> e indossano come abito la violenza.</p> <p><sup>7</sup>I loro occhi sporgono dal grasso,<br> dal loro cuore escono follie.</p> <p><sup>8</sup>Scherniscono e parlano con malizia,<br> parlano dall'alto con prepotenza.</p> <p><sup>9</sup>Aprono la loro bocca fino al cielo<br> e la loro lingua percorre la terra.</p> <p><sup>10</sup>Perciò il loro popolo li segue<br> e beve la loro acqua in abbondanza.</p> <p><sup>11</sup>E dicono: «Dio, come può saperlo?<br> L'Altissimo, come può conoscerlo?».</p> <p><sup>12</sup>Ecco, così sono i malvagi:<br> sempre al sicuro, ammassano ricchezze.</p> <p><sup>13</sup>Invano dunque ho conservato puro il mio cuore,<br> e ho lavato nell'innocenza le mie mani!</p> <p><sup>14</sup>Perché sono colpito tutto il giorno<br> e fin dal mattino sono castigato?</p> <p><sup>15</sup>Se avessi detto: «Parlerò come loro»,<br> avrei tradito la generazione dei tuoi figli.</p> <p><sup>16</sup>Riflettevo per comprendere questo<br> ma fu una fatica ai miei occhi,</p> <p><sup>17</sup>finché non entrai nel santuario di Dio<br> e compresi quale sarà la loro fine.</p> <p><sup>18</sup>Ecco, li poni in luoghi scivolosi,<br> li fai cadere in rovina.</p> <p><sup>19</sup>Sono distrutti in un istante!<br> Sono finiti, consumati dai terrori!</p> <p><sup>20</sup>Come un sogno al risveglio, Signore,<br> così, quando sorgi, fai svanire la loro immagine.</p> <p><sup>21</sup>Quando era amareggiato il mio cuore<br> e i miei reni trafitti dal dolore,</p> <p><sup>22</sup>io ero insensato e non capivo,<br> stavo davanti a te come una bestia.</p> <p><sup>23</sup>Ma io sono sempre con te:<br> tu mi hai preso per la mano destra.</p> <p><sup>24</sup>Mi guiderai secondo i tuoi disegni<br> e poi mi accoglierai nella gloria.</p> <p><sup>25</sup>Chi avrò per me nel cielo?<br> Con te non desidero nulla sulla terra.</p> <p><sup>26</sup>Vengono meno la mia carne e il mio cuore;<br> ma Dio è roccia del mio cuore,<br> mia parte per sempre.</p> <p><sup>27</sup>Ecco, si perderà chi da te si allontana;<br> tu distruggi chiunque ti è infedele.</p> <p><sup>28</sup>Per me, il mio bene è stare vicino a Dio;<br> nel Signore Dio ho posto il mio rifugio,<br> per narrare tutte le tue opere.</p> <p></p>