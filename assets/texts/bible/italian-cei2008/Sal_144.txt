<div class="titoli">Inno di lode a Dio</div> <p><sup>1</sup>Di Davide.</p> <p> Benedetto il Signore, mia roccia,<br> che addestra le mie mani alla guerra,<br> le mie dita alla battaglia,</p> <p><sup>2</sup>mio alleato e mia fortezza,<br> mio rifugio e mio liberatore,<br> mio scudo in cui confido,<br> colui che sottomette i popoli al mio giogo.</p> <p><sup>3</sup>Signore, che cos'è l'uomo perché tu l'abbia a cuore?<br> Il figlio dell'uomo, perché te ne dia pensiero?</p> <p><sup>4</sup>L'uomo è come un soffio,<br> i suoi giorni come ombra che passa.</p> <p><sup>5</sup>Signore, abbassa il tuo cielo e discendi,<br> tocca i monti ed essi fumeranno.</p> <p><sup>6</sup>Lancia folgori e disperdili,<br> scaglia le tue saette e sconfiggili.</p> <p><sup>7</sup>Stendi dall'alto la tua mano,<br> scampami e liberami dalle grandi acque,<br> dalla mano degli stranieri.</p> <p><sup>8</sup>La loro bocca dice cose false<br> e la loro è una destra di menzogna.</p> <p><sup>9</sup>O Dio, ti canterò un canto nuovo,<br> inneggerò a te con l'arpa a dieci corde,</p> <p><sup>10</sup>a te, che dai vittoria ai re,<br> che scampi Davide, tuo servo, dalla spada iniqua.</p> <p><sup>11</sup>Scampami e liberami dalla mano degli stranieri:<br> la loro bocca dice cose false<br> e la loro è una destra di menzogna.</p> <p><sup>12</sup>I nostri figli siano come piante,<br> cresciute bene fin dalla loro giovinezza;<br> le nostre figlie come colonne d'angolo,<br> scolpite per adornare un palazzo.</p> <p><sup>13</sup>I nostri granai siano pieni,<br> traboccanti di frutti d'ogni specie.<br> Siano a migliaia le nostre greggi,<br> a miriadi nelle nostre campagne;</p> <p><sup>14</sup>siano carichi i nostri buoi.<br> Nessuna breccia, nessuna fuga,<br> nessun gemito nelle nostre piazze.</p> <p><sup>15</sup>Beato il popolo che possiede questi beni:<br> beato il popolo che ha il Signore come Dio.</p> <p></p>