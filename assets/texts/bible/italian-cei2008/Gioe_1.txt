<div class="titoli">LAMENTO PER UNA CATASTROFE, PENITENZA E RISPOSTA DEL SIGNORE</div> <div class="titoli">Titolo</div> <p><sup>1</sup>Parola del Signore, rivolta a Gioele, figlio di Petuèl.</p> <div class="titoli">Invasione di cavallette</div> <p><sup>2</sup>Udite questo, anziani,<br>porgete l'orecchio, voi tutti abitanti della regione.<br>Accadde mai cosa simile ai giorni vostri<br>o ai giorni dei vostri padri?<br> <sup>3</sup>Raccontatelo ai vostri figli,<br>e i vostri figli ai loro figli,<br>e i loro figli alla generazione seguente.<br> <sup>4</sup>Quello che ha lasciato la cavalletta l'ha divorato la locusta;<br>quello che ha lasciato la locusta l'ha divorato il bruco;<br>quello che ha lasciato il bruco l'ha divorato il grillo.<br> <sup>5</sup>Svegliatevi, ubriachi, e piangete,<br>voi tutti che bevete vino, urlate<br>per il vino nuovo che vi è tolto di bocca.<br> <sup>6</sup>Poiché è venuta contro il mio paese<br>una nazione potente e innumerevole,<br>che ha denti di leone, mascelle di leonessa.<br> <sup>7</sup>Ha fatto delle mie viti una desolazione<br>e tronconi delle piante di fico;<br>ha tutto scortecciato e abbandonato,<br>i loro rami appaiono bianchi.<br> <sup>8</sup>Laméntati come una vergine<br>che si è cinta di sacco per il lutto<br>e piange per lo sposo della sua giovinezza.<br> <sup>9</sup>Sono scomparse offerta e libagione<br>dalla casa del Signore;<br>fanno lutto i sacerdoti, ministri del Signore.<br> <sup>10</sup>Devastata è la campagna,<br>è in lutto la terra,<br>perché il grano è devastato,<br>è venuto a mancare il vino nuovo,<br>è esaurito l'olio.<br> <sup>11</sup>Restate confusi, contadini,<br>alzate lamenti, vignaioli,<br>per il grano e per l'orzo,<br>perché il raccolto dei campi è perduto.<br> <sup>12</sup>La vite è diventata secca,<br>il fico inaridito,<br>il melograno, la palma, il melo,<br>tutti gli alberi dei campi sono secchi,<br>è venuta a mancare la gioia tra i figli dell'uomo.<br> </p> <div class="titoli">Penitenza, lamento e supplica</div> <p><sup>13</sup>Cingete il cilicio e piangete, o sacerdoti,<br>urlate, ministri dell'altare,<br>venite, vegliate vestiti di sacco,<br>ministri del mio Dio,<br>perché priva d'offerta e libagione<br>è la casa del vostro Dio.<br> <sup>14</sup>Proclamate un solenne digiuno,<br>convocate una riunione sacra,<br>radunate gli anziani<br>e tutti gli abitanti della regione<br>nella casa del Signore, vostro Dio,<br>e gridate al Signore:<br> <sup>15</sup>«Ahimè, quel giorno!<br>È infatti vicino il giorno del Signore<br>e viene come una devastazione dall'Onnipotente.<br> <sup>16</sup>Non è forse scomparso il cibo<br>davanti ai nostri occhi<br>e la letizia e la gioia<br>dalla casa del nostro Dio?».<br> <sup>17</sup>Sono marciti i semi<br>sotto le loro zolle,<br>i granai sono vuoti,<br>distrutti i magazzini,<br>perché è venuto a mancare il grano.<br> <sup>18</sup>Come geme il bestiame!<br>Vanno errando le mandrie dei buoi,<br>perché non hanno più pascoli;<br>anche le greggi di pecore vanno in rovina.<br> <sup>19</sup>A te, Signore, io grido,<br>perché il fuoco ha divorato<br>i pascoli della steppa<br>e la fiamma ha bruciato<br>tutti gli alberi della campagna.<br> <sup>20</sup>Anche gli animali selvatici<br>sospirano a te,<br>perché sono secchi i corsi d'acqua<br>e il fuoco ha divorato i pascoli della steppa.<br></p>