<div class="titoli">Giòsafat re</div> <p><sup>1</sup>Al suo posto divenne re suo figlio Giòsafat, che si fortificò contro Israele. <sup>2</sup>Egli mise guarnigioni militari in tutte le fortezze di Giuda; nominò governatori per il territorio di Giuda e per le città di Èfraim occupate dal padre Asa.<br> <sup>3</sup>Il Signore fu con Giòsafat, perché egli camminò sulle vie seguite prima da suo padre e non ricercò i Baal, <sup>4</sup>ma piuttosto ricercò il Dio di suo padre e ne seguì i comandi, senza imitare Israele. <sup>5</sup>Il Signore consolidò il regno nelle mani di Giòsafat e tutto Giuda gli portava offerte. Egli ebbe ricchezze e gloria in quantità. <sup>6</sup>Il suo cuore divenne forte nel seguire il Signore; eliminò anche le alture e i pali sacri da Giuda.<br> <sup>7</sup>Nell'anno terzo del suo regno mandò i suoi ufficiali Ben-Càil, Abdia, Zaccaria, Netanèl e Michea a insegnare nelle città di Giuda. <sup>8</sup>Con essi c'erano i leviti Semaià, Natania, Zebadia, Asaèl, Semiramòt, Giònata, Adonia e Tobia e i sacerdoti Elisamà e Ioram. <sup>9</sup>Insegnarono in Giuda; avevano con sé il libro della legge del Signore e percorsero tutte le città di Giuda, istruendo il popolo.<br> <sup>10</sup>Il terrore del Signore si diffuse per tutti i regni che circondavano Giuda e così essi non fecero guerra a Giòsafat. <sup>11</sup>Da parte dei Filistei si portavano a Giòsafat tributi e argento in dono; anche gli Arabi gli portavano bestiame minuto: settemilasettecento arieti e settemilasettecento capri.<br> <sup>12</sup>Giòsafat cresceva sempre più in potenza. Egli costruì in Giuda castelli e città di approvvigionamento. <sup>13</sup>Disponeva di molta manodopera nelle città di Giuda. A Gerusalemme risiedevano i suoi guerrieri, soldati valorosi. <sup>14</sup>Ecco il loro censimento secondo i casati. Per Giuda, erano comandanti di migliaia Adna il comandante, e con lui trecentomila soldati valorosi; <sup>15</sup>alle sue dipendenze c'era il comandante Giovanni e con lui duecentoottantamila soldati; <sup>16</sup>alle sue dipendenze c'era Amasia, figlio di Zicrì, votato al Signore, e con lui duecentomila soldati valorosi. <sup>17</sup>Per Beniamino, Eliadà, soldato valoroso, e con lui duecentomila armati di arco e di scudo. <sup>18</sup>Alle sue dipendenze c'era Iozabàd e con lui centoottantamila armati per la guerra.<br> <sup>19</sup>Tutti costoro erano al servizio del re, oltre quelli che il re aveva stabiliti nelle fortezze in tutto Giuda.<br></p>