<div class="titoli">La misera condizione dell'uomo</div> <p><sup>1</sup>Grandi pene sono destinate a ogni uomo<br>e un giogo pesante sta sui figli di Adamo,<br>dal giorno della loro uscita dal grembo materno<br>fino al giorno del ritorno alla madre di tutti.<br> <sup>2</sup>Il pensiero dell'attesa e il giorno della fine<br>provocano le loro riflessioni e il timore del cuore.<br> <sup>3</sup>Da chi siede su un trono glorioso<br>fino a chi è umiliato su terra e su cenere,<br> <sup>4</sup>da chi indossa porpora e corona<br>fino a chi è ricoperto di panno grossolano,<br> <sup>5</sup>non c'è che sdegno, invidia, spavento, agitazione,<br>paura della morte, contese e liti.<br>Anche durante il riposo nel letto<br>il sogno notturno turba i suoi pensieri:<br> <sup>6</sup>per un poco, come niente, sta nel riposo<br>e subito nel sonno si affatica come di giorno,<br>è sconvolto dalla visione del suo cuore,<br>come chi è scampato da una battaglia.<br> <sup>7</sup>Al momento di mettersi in salvo si sveglia,<br>meravigliandosi dell'irreale timore.<br> <sup>8</sup>Così è per ogni essere vivente, dall'uomo alla bestia,<br>ma per i peccatori sette volte tanto:<br> <sup>9</sup>morte, sangue, contese, spada,<br>disgrazie, fame, calamità, flagelli.<br> <sup>10</sup>Questi mali sono stati creati per gli empi,<br>per loro causa venne anche il diluvio.<br> <sup>11</sup>Tutto quello che proviene dalla terra alla terra ritorna,<br>quanto viene dalle acque rifluisce nel mare.</p> <p><sup>12</sup>Ogni corruzione e ogni ingiustizia sparirà,<br>ma la fedeltà resterà per sempre.<br> <sup>13</sup>Le ricchezze degli ingiusti si prosciugheranno come un torrente,<br>si disperderanno come tuono che echeggia durante l'uragano.<br> <sup>14</sup>Se gli ingiusti dovranno alzare le mani, ci si rallegrerà,<br>così i trasgressori cadranno in rovina.<br> <sup>15</sup>La stirpe degli empi non moltiplica i suoi rami,<br>le radici impure sono sopra una pietra dura.<br> <sup>16</sup>Il giunco su ogni corso d'acqua o sugli argini di un fiume<br>viene tagliato prima di ogni altra erba.<br> <sup>17</sup>Un atto di bontà è come un giardino di benedizioni,<br>l'elemosina dura per sempre.</p> <div class="titoli">Che cosa vale di più</div> <p><sup>18</sup>La vita di chi basta a se stesso e del lavoratore è dolce,<br>ma più ancora lo è per chi trova un tesoro.<br> <sup>19</sup>I figli e la fondazione di una città consolidano un nome,<br>ma più ancora è apprezzata una donna irreprensibile.<br> <sup>20</sup>Vino e musica rallegrano il cuore,<br>ma più ancora l'amore della sapienza.<br> <sup>21</sup>Il flauto e l'arpa rendono piacevole il canto,<br>ma più ancora una voce soave.<br> <sup>22</sup>L'occhio desidera grazia e bellezza,<br>ma più ancora il verde dei campi.<br> <sup>23</sup>Il compagno e l'amico s'incontrano a tempo opportuno,<br>ma più ancora moglie e marito.<br> <sup>24</sup>Fratelli e soccorritori aiutano nella tribolazione,<br>ma più ancora l'elemosina.<br> <sup>25</sup>Oro e argento rendono sicuro il piede,<br>ma più ancora è stimato un consiglio.<br> <sup>26</sup>Ricchezze e potenza sollevano il cuore,<br>ma più ancora il timore del Signore.<br>Con il timore del Signore non manca nulla,<br>con esso non c'è bisogno di cercare un altro aiuto.<br> <sup>27</sup>Il timore del Signore è come un giardino di benedizioni<br>e protegge più di qualsiasi gloria.</p> <div class="titoli">Non fare il mendicante</div> <p><sup>28</sup>Figlio, non vivere una vita da mendicante:<br>è meglio morire piuttosto che mendicare.<br> <sup>29</sup>Un uomo che guarda alla tavola altrui<br>ha una vita che non si può chiamare tale;<br>si contaminerà con cibi estranei,<br>l'uomo sapiente ed educato se ne guarderà.<br> <sup>30</sup>Il mendicare è dolce nella bocca dello sfrontato,<br>ma dentro di lui c'è un fuoco che brucia.<br></p>