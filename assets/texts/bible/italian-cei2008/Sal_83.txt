<div class="titoli">Preghiera contro i nemici d'Israele</div> <p><sup>1</sup>Canto. Salmo. Di Asaf.<br><br> <sup>2</sup>Dio, non startene muto,<br> non restare in silenzio e inerte, o Dio.</p> <p><sup>3</sup>Vedi: i tuoi nemici sono in tumulto<br> e quelli che ti odiano alzano la testa.</p> <p><sup>4</sup>Contro il tuo popolo tramano congiure<br> e cospirano contro i tuoi protetti.</p> <p><sup>5</sup>Hanno detto: «Venite, cancelliamoli come popolo<br> e più non si ricordi il nome d'Israele».</p> <p><sup>6</sup>Hanno tramato insieme concordi,<br> contro di te hanno concluso un patto:</p> <p><sup>7</sup>le tende di Edom e gli Ismaeliti,<br> Moab e gli Agareni,</p> <p><sup>8</sup>Gebal, Ammon e Amalèk,<br> la Filistea con gli abitanti di Tiro.</p> <p><sup>9</sup>Anche l'Assiria è loro alleata<br> e dà man forte ai figli di Lot.</p> <p><sup>10</sup>Trattali come Madian, come Sìsara,<br> come Iabin al torrente Kison:</p> <p><sup>11</sup>essi furono distrutti a Endor,<br> divennero concime dei campi.</p> <p><sup>12</sup>Rendi i loro prìncipi come Oreb e Zeeb,<br> e come Zebach e come Salmunnà tutti i loro capi;</p> <p><sup>13</sup>essi dicevano:<br> »I pascoli di Dio conquistiamoli per noi».</p> <p><sup>14</sup>Mio Dio, rendili come un vortice,<br> come paglia che il vento disperde.</p> <p><sup>15</sup>Come fuoco che incendia la macchia<br> e come fiamma che divampa sui monti,</p> <p><sup>16</sup>così tu incalzali con la tua bufera<br> e sgomentali con il tuo uragano.</p> <p><sup>17</sup>Copri di vergogna i loro volti<br> perché cerchino il tuo nome, Signore.</p> <p><sup>18</sup>Siano svergognati e tremanti per sempre,<br> siano confusi e distrutti;</p> <p><sup>19</sup>sappiano che il tuo nome è «Signore»:<br> tu solo l'Altissimo su tutta la terra.</p> <p></p>