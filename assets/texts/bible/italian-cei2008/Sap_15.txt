<div class="titoli">La fedeltà di Israele all'unico vero Dio</div> <p><sup>1</sup>Ma tu, nostro Dio, sei buono e veritiero,<br>sei paziente e tutto governi secondo misericordia.<br> <sup>2</sup>Anche se pecchiamo, siamo tuoi, perché conosciamo la tua potenza;<br>ma non peccheremo più, perché sappiamo di appartenerti.<br> <sup>3</sup>Conoscerti, infatti, è giustizia perfetta,<br>conoscere la tua potenza è radice d'immortalità.<br> <sup>4</sup>Non ci indusse in errore né l'invenzione umana di un'arte perversa,<br>né il lavoro infruttuoso di coloro che disegnano ombre,<br>immagini imbrattate di vari colori,<br> <sup>5</sup>la cui vista negli stolti provoca il desiderio,<br>l'anelito per una forma inanimata di un'immagine morta.<br> <sup>6</sup>Amanti di cose cattive e degni di simili speranze<br>sono coloro che fanno, desiderano e venerano gli idoli.<br> </p> <div class="titoli">Il fabbricante di idoli</div> <p><sup>7</sup>Un vasaio, impastando con fatica la terra molle,<br>plasma per il nostro uso ogni vaso.<br>Ma con il medesimo fango modella<br>i vasi che servono per usi nobili<br>e quelli per usi contrari, tutti allo stesso modo;<br>quale debba essere l'uso di ognuno di essi<br>lo giudica colui che lavora l'argilla.<br> <sup>8</sup>Quindi, mal impiegando la fatica,<br>con il medesimo fango plasma un dio vano,<br>egli che, nato da poco dalla terra,<br>tra poco ritornerà alla terra da cui fu tratto,<br>quando gli sarà richiesta l'anima, avuta in prestito.<br> <sup>9</sup>Tuttavia egli si preoccupa non perché sta per morire<br>o perché ha una vita breve,<br>ma di gareggiare con gli orafi e con gli argentieri,<br>di imitare coloro che fondono il bronzo,<br>e ritiene un vanto plasmare cose false.<br> <sup>10</sup>Cenere è il suo cuore,<br>la sua speranza più vile della terra,<br>la sua vita più spregevole del fango,<br> <sup>11</sup>perché disconosce colui che lo ha plasmato,<br>colui che gli inspirò un'anima attiva<br>e gli infuse uno spirito vitale.<br> <sup>12</sup>Ma egli considera la nostra vita come un gioco da bambini,<br>l'esistenza un mercato lucroso.<br>Egli dice che da tutto, anche dal male, si deve trarre profitto.<br> <sup>13</sup>Costui infatti sa di peccare più di tutti,<br>fabbricando con materia terrestre fragili vasi e statue.<br> </p> <div class="titoli">Stoltezza degli Egiziani, dediti all'idolatria</div> <p><sup>14</sup>Ma sono tutti stoltissimi e più miserabili di un piccolo bambino <br>i nemici del tuo popolo, che lo hanno oppresso.<br> <sup>15</sup>Perché essi considerarono dèi anche tutti gli idoli delle nazioni,<br>i quali non hanno né l'uso degli occhi per vedere,<br>né narici per aspirare aria,<br>né orecchie per udire,<br>né dita delle mani per toccare,<br>e i loro piedi non servono per camminare.<br> <sup>16</sup>Infatti li ha fabbricati un uomo,<br>li ha plasmati uno che ha avuto il respiro in prestito.<br>Ora nessun uomo può plasmare un dio a lui simile;<br> <sup>17</sup>essendo mortale, egli fabbrica una cosa morta con mani empie.<br>Egli è sempre migliore degli oggetti che venera,<br>rispetto ad essi egli ebbe la vita, ma quelli mai.<br> <sup>18</sup>Venerano anche gli animali più ripugnanti,<br>che per stupidità, al paragone, risultano peggiori degli altri.<br> <sup>19</sup>Non sono tali da invaghirsene,<br>come capita per il bell'aspetto di altri animali;<br>furono persino esclusi dalla lode e dalla benedizione di Dio.<br></p>