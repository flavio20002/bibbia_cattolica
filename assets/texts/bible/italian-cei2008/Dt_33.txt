<div class="titoli">Benedizioni di Mosè</div> <p><sup>1</sup>Ed ecco la benedizione con la quale Mosè, uomo di Dio, benedisse gli Israeliti prima di morire. <sup>2</sup>Egli disse:<br>«Il Signore è venuto dal Sinai,<br>è spuntato per loro dal Seir, <br>è apparso dal monte Paran, <br>è arrivato tra miriadi di consacrati: <br>dalla sua destra, per loro, il fuoco della legge. <br> <sup>3</sup>Certo, egli ama i popoli; <br>tutti i suoi santi sono nelle tue mani, <br>mentre essi, accampati ai tuoi piedi,<br>ricevono le tue parole.<br> <sup>4</sup>Una legge ci ha ordinato Mosè, <br>un'eredità per l'assemblea di Giacobbe.<br> <sup>5</sup>Vi fu un re in Iesurùn,<br>quando si radunarono i capi del popolo, <br>tutte insieme le tribù d'Israele. <br> <sup>6</sup>Viva Ruben e non muoia,<br>benché siano pochi i suoi uomini».<br> <sup>7</sup>Questo disse per Giuda: <br>«Ascolta, Signore, la voce di Giuda <br>e riconducilo verso il suo popolo; <br>la sua mano difenderà la sua causa <br>e tu sarai l'aiuto contro i suoi avversari».<br> <sup>8</sup>Per Levi disse: <br>«Da' a Levi i tuoi tummìm <br>e i tuoi urìm all'uomo a te fedele, <br>che hai messo alla prova a Massa, <br>per cui hai litigato presso le acque di Merìba;<br> <sup>9</sup>a lui che dice del padre e della madre: <br>«Io non li ho visti», <br>che non riconosce i suoi fratelli <br>e ignora i suoi figli.<br>Essi osservano la tua parola <br>e custodiscono la tua alleanza,<br> <sup>10</sup>insegnano i tuoi decreti a Giacobbe <br>e la tua legge a Israele, <br>pongono l'incenso sotto le tue narici<br>e un sacrificio sul tuo altare.<br> <sup>11</sup>Benedici, Signore, il suo valore <br>e gradisci il lavoro delle sue mani; <br>colpisci al fianco i suoi aggressori <br>e i suoi nemici più non si rialzino».<br> <sup>12</sup>Per Beniamino disse: <br>«Prediletto del Signore, Beniamino, <br>abita tranquillo presso di lui; <br>egli lo protegge sempre <br>e tra le sue spalle dimora».<br> <sup>13</sup>Per Giuseppe disse: <br>«Benedetta dal Signore la sua terra!<br>Dalla rugiada abbia il meglio dei cieli, <br>e dall'abisso disteso al di sotto; <br> <sup>14</sup>il meglio dei prodotti del sole <br>e il meglio di ciò che germoglia ogni luna,<br> <sup>15</sup>la primizia dei monti antichi, <br>il meglio dei colli eterni <br> <sup>16</sup>e il meglio della terra e di ciò che contiene. <br>Il favore di colui che abitava nel roveto <br>venga sul capo di Giuseppe,<br>sulla testa del principe tra i suoi fratelli!<br> <sup>17</sup>Come primogenito di toro, egli è d'aspetto maestoso <br>e le sue corna sono di bufalo; <br>con esse cozzerà contro i popoli, <br>tutti insieme, sino ai confini della terra. <br>Tali sono le miriadi di Èfraim <br>e tali le migliaia di Manasse».<br> <sup>18</sup>Per Zàbulon disse: <br>«Gioisci, Zàbulon, ogni volta che parti, <br>e tu, Ìssacar, nelle tue tende!<br> <sup>19</sup>Chiamano i popoli sulla montagna, <br>dove offrono sacrifici legittimi, <br>perché succhiano le ricchezze dei mari <br>e i tesori nascosti nella sabbia».<br> <sup>20</sup>Per Gad disse:<br>«Benedetto colui che amplia Gad! <br>Come una leonessa ha la sede, <br>sbranò un braccio e anche un cranio;<br> <sup>21</sup>poi si scelse le primizie, <br>perché là era la parte riservata a un capo. <br>Venne alla testa del popolo,<br>eseguì la giustizia del Signore <br>e i suoi decreti riguardo a Israele».<br> <sup>22</sup>Per Dan disse: <br>«Dan è un giovane leone <br>che balza da Basan».<br> <sup>23</sup>Per Nèftali disse: <br>«Nèftali è sazio di favori<br>e colmo delle benedizioni del Signore: <br>il mare e il meridione sono sua proprietà».<br> <sup>24</sup>Per Aser disse: <br>«Benedetto tra i figli è Aser! <br>Sia il favorito tra i suoi fratelli <br>e intinga il suo piede nell'olio.<br> <sup>25</sup>Di ferro e di bronzo siano i tuoi catenacci <br>e quanto i tuoi giorni duri il tuo vigore».<br> <sup>26</sup>«Nessuno è pari al Dio di Iesurùn,<br>che cavalca sui cieli per venirti in aiuto<br>e sulle nubi nella sua maestà.<br> <sup>27</sup>Rifugio è il Dio dei tempi antichi <br>e quaggiù lo sono le sue braccia eterne. <br>Ha scacciato davanti a te il nemico <br>e ha intimato: «Distruggi!».<br> <sup>28</sup>Israele abita tranquillo, <br>la fonte di Giacobbe in luogo appartato, <br>in terra di frumento e di mosto,<br>dove il cielo stilla rugiada.<br> <sup>29</sup>Te beato, Israele! Chi è come te,<br>popolo salvato dal Signore?<br>Egli è lo scudo della tua difesa<br>e la spada del tuo trionfo.<br>I tuoi nemici vorranno adularti,<br>ma tu calcherai il loro dorso».<br></p>