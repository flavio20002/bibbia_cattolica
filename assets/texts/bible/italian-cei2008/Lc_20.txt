<div class="titoli">L'autorità di Gesù</div> <p><sup>1</sup>Un giorno, mentre istruiva il popolo nel tempio e annunciava il Vangelo, sopraggiunsero i capi dei sacerdoti e gli scribi con gli anziani <sup>2</sup>e si rivolsero a lui dicendo: «Spiegaci con quale autorità fai queste cose o chi è che ti ha dato questa autorità». <sup>3</sup>E Gesù rispose loro: «Anch'io vi farò una domanda. Ditemi: <sup>4</sup>il battesimo di Giovanni veniva dal cielo o dagli uomini?». <sup>5</sup>Allora essi ragionavano fra loro dicendo: «Se diciamo: «Dal cielo», risponderà: «Perché non gli avete creduto?». <sup>6</sup>Se invece diciamo: «Dagli uomini», tutto il popolo ci lapiderà, perché è convinto che Giovanni sia un profeta». <sup>7</sup>Risposero quindi di non saperlo. <sup>8</sup>E Gesù disse loro: «Neanch'io vi dico con quale autorità faccio queste cose».<br> </p> <div class="titoli">Parabola dei contadini omicidi</div> <p><sup>9</sup>Poi prese a dire al popolo questa parabola: «Un uomo piantò una vigna, la diede in affitto a dei contadini e se ne andò lontano per molto tempo. <sup>10</sup>Al momento opportuno, mandò un servo dai contadini perché gli dessero la sua parte del raccolto della vigna. Ma i contadini lo bastonarono e lo mandarono via a mani vuote. <sup>11</sup>Mandò un altro servo, ma essi bastonarono anche questo, lo insultarono e lo mandarono via a mani vuote. <sup>12</sup>Ne mandò ancora un terzo, ma anche questo lo ferirono e lo cacciarono via. <sup>13</sup>Disse allora il padrone della vigna: «Che cosa devo fare? Manderò mio figlio, l'amato, forse avranno rispetto per lui!». <sup>14</sup>Ma i contadini, appena lo videro, fecero tra loro questo ragionamento: «Costui è l'erede. Uccidiamolo e così l'eredità sarà nostra!». <sup>15</sup>Lo cacciarono fuori della vigna e lo uccisero. Che cosa farà dunque a costoro il padrone della vigna? <sup>16</sup>Verrà, farà morire quei contadini e darà la vigna ad altri».<br>Udito questo, dissero: «Non sia mai!». <sup>17</sup>Allora egli fissò lo sguardo su di loro e disse: «Che cosa significa dunque questa parola della Scrittura:</p> <p class="rientrato"><i>La pietra che i costruttori hanno scartato<br></i><i>è diventata la pietra d'angolo</i>?</p> <p><sup>18</sup>Chiunque cadrà su quella pietra si sfracellerà e colui sul quale essa cadrà verrà stritolato». <br> <sup>19</sup>In quel momento gli scribi e i capi dei sacerdoti cercarono di mettergli le mani addosso, ma ebbero paura del popolo. Avevano capito infatti che quella parabola l'aveva detta per loro.</p> <div class="titoli">Le tasse all'imperatore di Roma</div> <p><sup>20</sup>Si misero a spiarlo e mandarono informatori, che si fingessero persone giuste, per coglierlo in fallo nel parlare e poi consegnarlo all'autorità e al potere del governatore. <sup>21</sup>Costoro lo interrogarono: «Maestro, sappiamo che parli e insegni con rettitudine e non guardi in faccia a nessuno, ma insegni qual è la via di Dio secondo verità. <sup>22</sup>È lecito, o no, che noi paghiamo la tassa a Cesare?». <sup>23</sup>Rendendosi conto della loro malizia, disse: <sup>24</sup>«Mostratemi un denaro: di chi porta l'immagine e l'iscrizione?». Risposero: «Di Cesare». <sup>25</sup>Ed egli disse: «Rendete dunque quello che è di Cesare a Cesare e quello che è di Dio a Dio». <sup>26</sup>Così non riuscirono a coglierlo in fallo nelle sue parole di fronte al popolo e, meravigliati della sua risposta, tacquero.<br> </p> <div class="titoli">Discussione sulla risurrezione</div> <p><sup>27</sup>Gli si avvicinarono alcuni sadducei - i quali dicono che non c'è risurrezione - e gli posero questa domanda: <sup>28</sup>«Maestro, Mosè ci ha prescritto: <i>Se muore il fratello di qualcuno</i>che ha moglie, <i>ma è senza figli, suo fratello prenda la moglie e dia una discendenza al proprio fratello</i>. <sup>29</sup>C'erano dunque sette fratelli: il primo, dopo aver preso moglie, morì senza figli. <sup>30</sup>Allora la prese il secondo <sup>31</sup>e poi il terzo e così tutti e sette morirono senza lasciare figli. <sup>32</sup>Da ultimo morì anche la donna. <sup>33</sup>La donna dunque, alla risurrezione, di chi sarà moglie? Poiché tutti e sette l'hanno avuta in moglie». <sup>34</sup>Gesù rispose loro: «I figli di questo mondo prendono moglie e prendono marito; <sup>35</sup>ma quelli che sono giudicati degni della vita futura e della risurrezione dai morti, non prendono né moglie né marito: <sup>36</sup>infatti non possono più morire, perché sono uguali agli angeli e, poiché sono figli della risurrezione, sono figli di Dio. <sup>37</sup>Che poi i morti risorgano, lo ha indicato anche Mosè a proposito del roveto, quando dice: <i>Il</i> <i>Signore è il Dio di Abramo, Dio di Isacco e Dio di Giacobbe</i>. <sup>38</sup>Dio non è dei morti, ma dei viventi; perché tutti vivono per lui». <br> <sup>39</sup>Dissero allora alcuni scribi: «Maestro, hai parlato bene». <sup>40</sup>E non osavano più rivolgergli alcuna domanda. <br> </p> <div class="titoli">Questione sul figlio di Davide</div> <p><sup>41</sup>Allora egli disse loro: «Come mai si dice che il Cristo è figlio di Davide, <sup>42</sup>se Davide stesso nel libro dei Salmi dice:</p> <p class="rientrato">Disse il Signore al mio Signore:<br>Siedi alla mia destra<br> <sup>43</sup>finché io ponga i tuoi nemici<br>come sgabello dei tuoi piedi?</p> <p><sup>44</sup>Davide dunque lo chiama Signore; perciò, come può essere suo figlio?».</p> <div class="titoli">Guardatevi dagli scribi</div> <p><sup>45</sup>Mentre tutto il popolo ascoltava, disse ai suoi discepoli: <sup>46</sup>«Guardatevi dagli scribi, che vogliono passeggiare in lunghe vesti e si compiacciono di essere salutati nelle piazze, di avere i primi seggi nelle sinagoghe e i primi posti nei banchetti; <sup>47</sup>divorano le case delle vedove e pregano a lungo per farsi vedere. Essi riceveranno una condanna più severa».<br></p>