<div class="titoli">Contro il re di Tiro</div> <p><sup>1</sup>Mi fu rivolta questa parola del Signore: <sup>2</sup>«Figlio dell'uomo, parla al principe di Tiro: Così dice il Signore Dio:</p> <p>Poiché il tuo cuore si è insuperbito e hai detto:<br>«Io sono un dio,<br>siedo su un trono divino in mezzo ai mari»,<br>mentre tu sei un uomo e non un dio,<br>hai reso il tuo cuore come quello di Dio,<br> <sup>3</sup>ecco, tu sei più saggio di Daniele,<br>nessun segreto ti è nascosto.<br> <sup>4</sup>Con la tua saggezza e la tua intelligenza<br>hai creato la tua potenza<br>e ammassato oro e argento nei tuoi scrigni;<br> <sup>5</sup>con la tua grande sapienza e i tuoi traffici<br>hai accresciuto le tue ricchezze<br>e per le tue ricchezze si è inorgoglito il tuo cuore.<br> <sup>6</sup>Perciò così dice il Signore Dio:<br>Poiché hai reso il tuo cuore come quello di Dio,<br> <sup>7</sup>ecco, io manderò contro di te<br>i più feroci popoli stranieri;<br>snuderanno le spade contro la tua bella saggezza,<br>profaneranno il tuo splendore.<br> <sup>8</sup>Ti precipiteranno nella fossa<br>e morirai della morte degli uccisi in mare.<br> <sup>9</sup>Ripeterai ancora: «Io sono un dio»,<br>di fronte ai tuoi uccisori?<br>Ma sei un uomo e non un dio,<br>in balìa di chi ti uccide.<br> <sup>10</sup>Per mano di stranieri morirai <br>della morte dei non circoncisi,<br>perché io ho parlato».<br>Oracolo del Signore Dio.</p> <p><sup>11</sup>Mi fu rivolta questa parola del Signore: <sup>12</sup>«Figlio dell'uomo, intona un lamento sul principe di Tiro e digli: Così dice il Signore Dio:</p> <p>Tu eri un modello di perfezione,<br>pieno di sapienza,<br>perfetto in bellezza;<br> <sup>13</sup>in Eden, giardino di Dio,<br>tu eri coperto d'ogni pietra preziosa:<br>rubini, topazi, diamanti, crisòliti, ònici<br>e diaspri, zaffìri, turchesi e smeraldi;<br>e d'oro era il lavoro dei tuoi castoni e delle tue legature,<br>preparato nel giorno in cui fosti creato.<br> <sup>14</sup>Eri come un cherubino protettore, ad ali spiegate;<br>io ti posi sul monte santo di Dio<br>e camminavi in mezzo a pietre di fuoco.<br> <sup>15</sup>Perfetto tu eri nella tua condotta,<br>da quando sei stato creato,<br>finché fu trovata in te l'iniquità.<br> <sup>16</sup>Accrescendo i tuoi commerci<br>ti sei riempito di violenza e di peccati;<br>io ti ho scacciato dal monte di Dio<br>e ti ho fatto perire, o cherubino protettore,<br>in mezzo alle pietre di fuoco.<br> <sup>17</sup>Il tuo cuore si era inorgoglito per la tua bellezza,<br>la tua saggezza si era corrotta<br>a causa del tuo splendore:<br>ti ho gettato a terra<br>e ti ho posto davanti ai re, perché ti vedano.<br> <sup>18</sup>Con la gravità dei tuoi delitti,<br>con la disonestà del tuo commercio<br>hai profanato i tuoi santuari;<br>perciò in mezzo a te ho fatto sprigionare un fuoco<br>per divorarti.<br>Ti ho ridotto in cenere sulla terra,<br>sotto gli occhi di quanti ti guardano.<br> <sup>19</sup>Quanti fra i popoli ti hanno conosciuto,<br>sono rimasti attoniti per te,<br>sei divenuto oggetto di terrore, finito per sempre».</p> <div class="titoli">Contro Sidone</div> <p><sup>20</sup>Mi fu rivolta questa parola del Signore: <sup>21</sup>«Figlio dell'uomo, volgiti verso Sidone e profetizza contro di essa: <sup>22</sup>Annunciale: Così dice il Signore Dio:</p> <p>Eccomi contro di te, Sidone,<br>e mostrerò la mia gloria in mezzo a te.<br>Si saprà che io sono il Signore<br>quando di essa farò giustizia<br>e manifesterò in essa la mia santità.<br> <sup>23</sup>Manderò contro di essa la peste<br>e il sangue scorrerà per le sue vie:<br>in essa cadranno i trafitti di spada,<br>e questa da ogni parte la circonderà,<br>e sapranno che io sono il Signore Dio.</p> <p><sup>24</sup>Non ci sarà più per la casa d'Israele un aculeo pungente, una spina dolorosa tra tutti i suoi vicini che la disprezzano: sapranno che io sono il Signore.<br> </p> <div class="titoli">Restaurazione d'Israele</div> <p><sup>25</sup>Così dice il Signore Dio: Quando avrò radunato la casa d'Israele dai popoli in mezzo ai quali è dispersa, io manifesterò in loro la mia santità davanti alle nazioni: abiteranno la loro terra che diedi al mio servo Giacobbe, <sup>26</sup>vi abiteranno tranquilli, costruiranno case e pianteranno vigne; vi abiteranno tranquilli, quando avrò eseguito i miei giudizi su tutti coloro che intorno li disprezzano, e sapranno che io sono il Signore, loro Dio».<br></p>