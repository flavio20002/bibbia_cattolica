<div class="titoli">LA RESTAURAZIONE DI SION E IL MESSIA</div> <div class="titoli">Regno universale del Signore in Sion</div> <p><sup>1</sup>Alla fine dei giorni<br>il monte del tempio del Signore<br>sarà saldo sulla cima dei monti<br>e si innalzerà sopra i colli,<br>e ad esso affluiranno i popoli.<br> <sup>2</sup>Verranno molte genti e diranno:<br>«Venite, saliamo sul monte del Signore<br>e al tempio del Dio di Giacobbe,<br>perché ci insegni le sue vie<br>e possiamo camminare per i suoi sentieri».<br>Poiché da Sion uscirà la legge<br>e da Gerusalemme la parola del Signore.<br> <sup>3</sup>Egli sarà giudice fra molti popoli<br>e arbitro fra genti potenti,<br>fino alle più lontane.<br>Spezzeranno le loro spade e ne faranno aratri,<br>delle loro lance faranno falci;<br>una nazione non alzerà più la spada<br>contro un'altra nazione,<br>non impareranno più l'arte della guerra.<br> <sup>4</sup>Siederanno ognuno tranquillo sotto la vite<br>e sotto il fico<br>e più nessuno li spaventerà,<br>perché la bocca del Signore degli eserciti ha parlato!<br> <sup>5</sup>Tutti gli altri popoli<br>camminino pure ognuno nel nome del suo dio,<br>noi cammineremo nel nome del Signore, nostro Dio,<br>in eterno e per sempre.<br> </p> <div class="titoli">Restaurazione di Gerusalemme</div> <p><sup>6</sup>«In quel giorno - oracolo del Signore -<br>radunerò gli zoppi,<br>raccoglierò i dispersi<br>e coloro che ho trattato duramente.<br> <sup>7</sup>Degli zoppi io farò un resto,<br>dei lontani una nazione forte».<br>E il Signore regnerà su di loro<br>sul monte Sion,<br>da allora e per sempre.<br> <sup>8</sup>E a te, torre del gregge,<br>colle della figlia di Sion, a te verrà,<br>ritornerà a te la sovranità di prima,<br>il regno della figlia di Gerusalemme.<br> </p> <div class="titoli">Sion liberata dai nemici</div> <p><sup>9</sup>Ora, perché gridi così forte?<br>In te non c'è forse un re?<br>I tuoi consiglieri sono forse periti,<br>perché ti prendono i dolori come di partoriente?<br> <sup>10</sup>Spasima e gemi, figlia di Sion, come una partoriente,<br>perché presto uscirai dalla città<br>e dimorerai per la campagna<br>e andrai fino a Babilonia.<br>Là sarai liberata,<br>là il Signore ti riscatterà<br>dalla mano dei tuoi nemici.<br> <sup>11</sup>Ora si sono radunate contro di te<br>molte nazioni,<br>che dicono: «Sia profanata,<br>e godano i nostri occhi<br>alla vista di Sion».<br> <sup>12</sup>Ma esse non conoscono<br>i pensieri del Signore<br>e non comprendono il suo consiglio,<br>poiché le ha radunate<br>come covoni sull'aia.<br> <sup>13</sup>Àlzati e trebbia, figlia di Sion,<br>perché renderò di ferro il tuo corno<br>e di bronzo le tue unghie<br>e tu stritolerai molti popoli:<br>consacrerai al Signore i loro guadagni<br>e le loro ricchezze al padrone di tutta la terra.<br> <sup>14</sup>Ora fatti delle incisioni, o figlia guerriera;<br>hanno posto l'assedio intorno a noi,<br>con la verga percuotono sulla guancia<br>il giudice d'Israele.<br></p>