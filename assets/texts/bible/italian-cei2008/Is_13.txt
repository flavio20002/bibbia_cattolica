<div class="titoli">ORACOLI CONTRO LE NAZIONI</div> <div class="titoli">Castigo di Babilonia</div> <p><sup>1</sup>Oracolo su Babilonia, ricevuto in visione da Isaia, figlio di Amoz.<br> <sup>2</sup>Su un monte brullo issate un segnale,<br>alzate per loro un grido;<br>fate cenni con la mano perché varchino<br>le porte dei nobili.<br> <sup>3</sup>Io ho dato un ordine ai miei consacrati;<br>ho chiamato anche i miei prodi a strumento del mio sdegno,<br>entusiasti della mia grandezza.<br> <sup>4</sup>Frastuono di folla sui monti,<br>simile a quello di un popolo immenso.<br>Frastuono fragoroso di regni,<br>di nazioni radunate.<br>Il Signore degli eserciti passa in rassegna<br>un esercito di guerra.<br> <sup>5</sup>Vengono da una terra lontana,<br>dall'estremo orizzonte,<br>il Signore e le armi della sua collera,<br>per devastare tutta la terra.<br> <sup>6</sup>Urlate, perché è vicino il giorno del Signore;<br>esso viene come una devastazione<br>da parte dell'Onnipotente.<br> <sup>7</sup>Perciò tutte le mani sono fiacche,<br>ogni cuore d'uomo viene meno.<br> <sup>8</sup>Sono costernati. Spasimi e dolori li prendono,<br>si contorcono come una partoriente. <br>Ognuno osserva sgomento il suo vicino:<br>i loro volti sono volti di fiamma.<br> <sup>9</sup>Ecco, il giorno del Signore arriva implacabile,<br>con sdegno, ira e furore,<br>per fare della terra un deserto,<br>per sterminarne i peccatori.<br> <sup>10</sup>Poiché le stelle del cielo e le loro costellazioni<br>non daranno più la loro luce;<br>il sole si oscurerà al suo sorgere<br>e la luna non diffonderà la sua luce.<br> <sup>11</sup>Io punirò nel mondo la malvagità<br>e negli empi la loro iniquità.<br>Farò cessare la superbia dei protervi<br>e umilierò l'orgoglio dei tiranni.<br> <sup>12</sup>Renderò l'uomo più raro dell'oro fino<br>e i mortali più rari dell'oro di Ofir.<br> <sup>13</sup>Allora farò tremare i cieli<br>e la terra si scuoterà dalle fondamenta<br>per lo sdegno del Signore degli eserciti,<br>nel giorno della sua ira ardente.<br> <sup>14</sup>Allora avverrà come a una gazzella impaurita<br>e come a un gregge che nessuno raduna:<br>ognuno si dirigerà verso il suo popolo,<br>ognuno correrà verso la sua terra.<br> <sup>15</sup>Quanti saranno trovati, saranno trafitti,<br>quanti saranno presi, periranno di spada.<br> <sup>16</sup>I loro piccoli saranno sfracellati davanti ai loro occhi;<br>saranno saccheggiate le loro case,<br>violentate le loro mogli.<br> <sup>17</sup>Ecco, io suscito contro di loro i Medi,<br>che non pensano all'argento<br>né si curano dell'oro.<br> <sup>18</sup>Con i loro archi abbatteranno i giovani, <br>non avranno pietà del frutto del ventre,<br>i loro occhi non avranno pietà dei bambini.<br> <sup>19</sup>Babilonia, perla dei regni,<br>splendore orgoglioso dei Caldei,<br>sarà sconvolta da Dio come Sòdoma e Gomorra.<br> <sup>20</sup>Non sarà abitata mai più né popolata<br>di generazione in generazione.<br>L'Arabo non vi pianterà la sua tenda<br>né i pastori vi faranno sostare le greggi.<br> <sup>21</sup>Ma vi si stabiliranno le bestie selvatiche,<br>i gufi riempiranno le loro case,<br>vi faranno dimora glistruzzi,<br>vi danzeranno i sàtiri.<br> <sup>22</sup>Urleranno le iene nei loro palazzi,<br>gli sciacalli nei loro edifici lussuosi.<br>La sua ora si avvicina,<br>i suoi giorni non saranno prolungati.<br></p>