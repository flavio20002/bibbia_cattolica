<div class="titoli">Inno di lode a Dio, fedele alle sue promesse</div> <p><sup>1</sup>Maskil. Di Etan, l'Ezraita.<br><br> <sup>2</sup>Canterò in eterno l'amore del Signore,<br> di generazione in generazione<br> farò conoscere con la mia bocca la tua fedeltà,</p> <p><sup>3</sup>perché ho detto: «È un amore edificato per sempre;<br> nel cielo rendi stabile la tua fedeltà».</p> <p><sup>4</sup>«Ho stretto un'alleanza con il mio eletto,<br> ho giurato a Davide, mio servo.</p> <p><sup>5</sup>Stabilirò per sempre la tua discendenza,<br> di generazione in generazione edificherò il tuo trono».</p> <p><sup>6</sup>I cieli cantano le tue meraviglie, Signore,<br> la tua fedeltà nell'assemblea dei santi.</p> <p><sup>7</sup>Chi sulle nubi è uguale al Signore,<br> chi è simile al Signore tra i figli degli dèi?</p> <p><sup>8</sup>Dio è tremendo nel consiglio dei santi,<br> grande e terribile tra quanti lo circondano.</p> <p><sup>9</sup>Chi è come te, Signore, Dio degli eserciti?<br> Potente Signore, la tua fedeltà ti circonda.</p> <p><sup>10</sup>Tu domini l'orgoglio del mare,<br> tu plachi le sue onde tempestose.</p> <p><sup>11</sup>Tu hai ferito e calpestato Raab,<br> con braccio potente hai disperso i tuoi nemici.</p> <p><sup>12</sup>Tuoi sono i cieli, tua è la terra,<br> tu hai fondato il mondo e quanto contiene;</p> <p><sup>13</sup>il settentrione e il mezzogiorno tu li hai creati,<br> il Tabor e l'Ermon cantano il tuo nome.</p> <p><sup>14</sup>Tu hai un braccio potente,<br> forte è la tua mano, alta la tua destra.</p> <p><sup>15</sup>Giustizia e diritto sono la base del tuo trono,<br> amore e fedeltà precedono il tuo volto.</p> <p><sup>16</sup>Beato il popolo che ti sa acclamare:<br> camminerà, Signore, alla luce del tuo volto;</p> <p><sup>17</sup>esulta tutto il giorno nel tuo nome,<br> si esalta nella tua giustizia.</p> <p><sup>18</sup>Perché tu sei lo splendore della sua forza <br> e con il tuo favore innalzi la nostra fronte.</p> <p><sup>19</sup>Perché del Signore è il nostro scudo,<br> il nostro re, del Santo d'Israele.</p> <p><sup>20</sup>Un tempo parlasti in visione ai tuoi fedeli, dicendo:<br> »Ho portato aiuto a un prode,<br> ho esaltato un eletto tra il mio popolo.</p> <p><sup>21</sup>Ho trovato Davide, mio servo,<br> con il mio santo olio l'ho consacrato;</p> <p><sup>22</sup>la mia mano è il suo sostegno,<br> il mio braccio è la sua forza.</p> <p><sup>23</sup>Su di lui non trionferà il nemico<br> né l'opprimerà l'uomo perverso.</p> <p><sup>24</sup>Annienterò davanti a lui i suoi nemici<br> e colpirò quelli che lo odiano.</p> <p><sup>25</sup>La mia fedeltà e il mio amore saranno con lui<br> e nel mio nome s'innalzerà la sua fronte.</p> <p><sup>26</sup>Farò estendere sul mare la sua mano<br> e sui fiumi la sua destra.</p> <p><sup>27</sup>Egli mi invocherà: «Tu sei mio padre,<br> mio Dio e roccia della mia salvezza».</p> <p><sup>28</sup>Io farò di lui il mio primogenito,<br> il più alto fra i re della terra.</p> <p><sup>29</sup>Gli conserverò sempre il mio amore,<br> la mia alleanza gli sarà fedele.</p> <p><sup>30</sup>Stabilirò per sempre la sua discendenza,<br> il suo trono come i giorni del cielo.</p> <p><sup>31</sup>Se i suoi figli abbandoneranno la mia legge<br> e non seguiranno i miei decreti,</p> <p><sup>32</sup>se violeranno i miei statuti<br> e non osserveranno i miei comandi,</p> <p><sup>33</sup>punirò con la verga la loro ribellione<br> e con flagelli la loro colpa.</p> <p><sup>34</sup>Ma non annullerò il mio amore<br> e alla mia fedeltà non verrò mai meno.</p> <p><sup>35</sup>Non profanerò la mia alleanza,<br> non muterò la mia promessa.</p> <p><sup>36</sup>Sulla mia santità ho giurato una volta per sempre:<br> certo non mentirò a Davide.</p> <p><sup>37</sup>In eterno durerà la sua discendenza,<br> il suo trono davanti a me quanto il sole,</p> <p><sup>38</sup>sempre saldo come la luna,<br> testimone fedele nel cielo».</p> <p><sup>39</sup>Ma tu lo hai respinto e disonorato,<br> ti sei adirato contro il tuo consacrato;</p> <p><sup>40</sup>hai infranto l'alleanza con il tuo servo,<br> hai profanato nel fango la sua corona.</p> <p><sup>41</sup>Hai aperto brecce in tutte le sue mura<br> e ridotto in rovine le sue fortezze;</p> <p><sup>42</sup>tutti i passanti lo hanno depredato,<br> è divenuto lo scherno dei suoi vicini.</p> <p><sup>43</sup>Hai esaltato la destra dei suoi rivali,<br> hai fatto esultare tutti i suoi nemici.</p> <p><sup>44</sup>Hai smussato il filo della sua spada<br> e non l'hai sostenuto nella battaglia.</p> <p><sup>45</sup>Hai posto fine al suo splendore,<br> hai rovesciato a terra il suo trono.</p> <p><sup>46</sup>Hai abbreviato i giorni della sua giovinezza<br> e lo hai coperto di vergogna.</p> <p><sup>47</sup>Fino a quando, Signore, ti terrai nascosto: per sempre?<br> Arderà come fuoco la tua collera?</p> <p><sup>48</sup>Ricorda quanto è breve la mia vita:<br> invano forse hai creato ogni uomo?</p> <p><sup>49</sup>Chi è l'uomo che vive e non vede la morte?<br> Chi potrà sfuggire alla mano degli inferi?</p> <p><sup>50</sup>Dov'è, Signore, il tuo amore di un tempo,<br> che per la tua fedeltà hai giurato a Davide?</p> <p><sup>51</sup>Ricorda, Signore, l'oltraggio fatto ai tuoi servi:<br> porto nel cuore le ingiurie di molti popoli,</p> <p><sup>52</sup>con le quali, Signore, i tuoi nemici insultano,<br> insultano i passi del tuo consacrato.</p> <p><sup>53</sup>Benedetto il Signore in eterno.<br> Amen, amen.</p> <p></p>>