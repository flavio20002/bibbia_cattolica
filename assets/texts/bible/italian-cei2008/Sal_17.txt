<div class="titoli">Invocazione a Dio nella persecuzione</div> <p><sup>1</sup>Preghiera. Di Davide.</p> <p> Ascolta, Signore, la mia giusta causa,<br> sii attento al mio grido.<br> Porgi l'orecchio alla mia preghiera:<br> sulle mie labbra non c'è inganno.</p> <p><sup>2</sup>Dal tuo volto venga per me il giudizio,<br> i tuoi occhi vedano la giustizia.</p> <p><sup>3</sup>Saggia il mio cuore, scrutalo nella notte,<br> provami al fuoco: non troverai malizia.<br> <br> La mia bocca non si è resa colpevole,<br> <sup>4</sup>secondo l'agire degli uomini;<br> seguendo la parola delle tue labbra,<br> ho evitato i sentieri del violento.</p> <p><sup>5</sup>Tieni saldi i miei passi sulle tue vie<br> e i miei piedi non vacilleranno.</p> <p><sup>6</sup>Io t'invoco poiché tu mi rispondi, o Dio;<br> tendi a me l'orecchio, ascolta le mie parole,</p> <p><sup>7</sup>mostrami i prodigi della tua misericordia,<br> tu che salvi dai nemici chi si affida alla tua destra.</p> <p><sup>8</sup>Custodiscimi come pupilla degli occhi,<br> all'ombra delle tue ali nascondimi,</p> <p><sup>9</sup>di fronte ai malvagi che mi opprimono,<br> ai nemici mortali che mi accerchiano.</p> <p><sup>10</sup>Il loro animo è insensibile,<br> le loro bocche parlano con arroganza.</p> <p><sup>11</sup>Eccoli: avanzano, mi circondano,<br> puntano gli occhi per gettarmi a terra,</p> <p><sup>12</sup>simili a un leone che brama la preda,<br> a un leoncello che si apposta in agguato.</p> <p><sup>13</sup>Àlzati, Signore, affrontalo, abbattilo;<br> con la tua spada liberami dal malvagio,</p> <p><sup>14</sup>con la tua mano, Signore, dai mortali,<br> dai mortali del mondo, la cui sorte è in questa vita.<br> Sazia pure dei tuoi beni il loro ventre,<br> se ne sazino anche i figli e ne avanzi per i loro bambini.</p> <p><sup>15</sup>Ma io nella giustizia contemplerò il tuo volto,<br> al risveglio mi sazierò della tua immagine.</p> <p></p>