<div class="titoli">Caduta di Babilonia</div> <p><sup>1</sup>Oracolo sul deserto del mare.<br>Come i turbini che si scatenano nel Negheb,<br>così egli viene dal deserto, da una terra orribile.<br> <sup>2</sup>Una visione tremenda mi fu mostrata:<br>il saccheggiatore che saccheggia,<br>il distruttore che distrugge.<br>Salite, o Elamiti,<br>assediate, o Medi!<br>Io faccio cessare ogni gemito.<br> <sup>3</sup>Per questo i miei reni sono nello spasimo, <br>mi hanno colto dolori come di una partoriente;<br>sono troppo sconvolto per udire,<br>troppo sbigottito per vedere.<br> <sup>4</sup>Smarrito è il mio cuore,<br>la costernazione mi invade;<br>il tramonto tanto desiderato<br>diventa il mio terrore.<br> <sup>5</sup>Si prepara la tavola,<br>si stende la tovaglia,<br>si mangia, si beve.<br>Alzatevi, o capi,<br>ungete gli scudi,<br> <sup>6</sup>poiché così mi ha detto il Signore:<br>«Va', metti una sentinella<br>che annunci quanto vede.<br> <sup>7</sup>E se vedrà cavalleria,<br>coppie di cavalieri,<br>uomini che cavalcano asini,<br>uomini che cavalcano cammelli,<br>allora osservi attentamente,<br>con grande attenzione».<br> <sup>8</sup>La vedetta ha gridato:<br>«Al posto di osservazione, Signore,<br>io sto sempre lungo il giorno,<br>e nel mio osservatorio<br>sto in piedi, tutte le notti.<br> <sup>9</sup>Ecco, qui arriva una schiera di cavalieri,<br>coppie di cavalieri.<br>Essi esclamano e dicono: «È caduta,<br>è caduta Babilonia!<br>Tutte le statue dei suoi dèi<br>sono a terra, in frantumi»».<br> <sup>10</sup>O popolo mio, calpestato e trebbiato come su un'aia,<br>quanto ho udito<br>dal Signore degli eserciti,<br>Dio d'Israele,<br>a voi l'ho annunciato.<br> </p> <div class="titoli">Situazione degli Edomiti</div> <p><sup>11</sup>Oracolo su Duma.<br>Mi gridano da Seir:<br>«Sentinella, quanto resta della notte?<br>Sentinella, quanto resta della notte?».<br> <sup>12</sup>La sentinella risponde:<br>«Viene il mattino, poi anche la notte;<br>se volete domandare, domandate,<br>convertitevi, venite!».<br> </p> <div class="titoli">Sorte delle tribù arabe</div> <p><sup>13</sup>Oracolo nella steppa.<br>Nella boscaglia, nella steppa, passate la notte,<br>carovane di Dedan;<br> <sup>14</sup>andando incontro agli assetati,<br>portate acqua.<br>Abitanti della terra di Tema,<br>presentatevi ai fuggiaschi con pane per loro.<br> <sup>15</sup>Perché essi fuggono di fronte alle spade,<br>di fronte alla spada affilata,<br>di fronte all'arco teso,<br>di fronte al furore della battaglia.<br> <sup>16</sup>Poiché mi ha detto il Signore: «Ancora un anno, contato alla maniera degli anni di un salariato, e scomparirà tutta la potenza gloriosa di Kedar. <sup>17</sup>E il numero degli archi dei prodi di Kedar resterà molto esiguo, perché il Signore Dio d'Israele ha parlato».<br></p>