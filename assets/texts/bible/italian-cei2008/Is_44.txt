<div class="titoli">Benedizione d'Israele</div> <p><sup>1</sup>Ora ascolta, Giacobbe mio servo,<br>Israele che ho eletto.<br> <sup>2</sup>Così dice il Signore che ti ha fatto,<br>che ti ha formato dal seno materno e ti soccorre:<br>«Non temere, Giacobbe mio servo,<br>Iesurùn che ho eletto,<br> <sup>3</sup>poiché io verserò acqua sul suolo assetato,<br>torrenti sul terreno arido.<br>Verserò il mio spirito sulla tua discendenza,<br>la mia benedizione sui tuoi posteri;<br> <sup>4</sup>cresceranno fra l'erba,<br>come salici lungo acque correnti.<br> <sup>5</sup>Questi dirà: «Io appartengo al Signore»,<br>quegli si chiamerà Giacobbe;<br>altri scriverà sulla mano: «Del Signore»,<br>e verrà designato con il nome d'Israele».<br> <sup>6</sup>Così dice il Signore, il re d'Israele,<br>il suo redentore, il Signore degli eserciti:<br>«Io sono il primo e io l'ultimo;<br>fuori di me non vi sono dèi.<br> <sup>7</sup>Chi è come me? Lo proclami,<br>lo annunci e me lo esponga.<br>Chi ha reso noto il futuro dal tempo antico? <br>Ci annuncino ciò che succederà.<br> <sup>8</sup>Non siate ansiosi e non temete:<br>non è forse già da molto tempo<br>che te l'ho fatto intendere e rivelato?<br>Voi siete miei testimoni:<br>c'è forse un dio fuori di me<br>o una roccia che io non conosca?».<br> </p> <div class="titoli">Satira contro l'idolatria</div> <p><sup>9</sup>I fabbricanti di idoli sono tutti vanità e le loro opere preziose non giovano a nulla; ma i loro devoti non vedono né capiscono affatto e perciò saranno coperti di vergogna. <sup>10</sup>Chi fabbrica un dio e fonde un idolo senza cercarne un vantaggio? <sup>11</sup>Ecco, tutti i suoi seguaci saranno svergognati; gli stessi artefici non sono che uomini. Si radunino pure e si presentino tutti; insieme saranno spaventati e confusi.<br> <sup>12</sup>Il fabbro lavora il ferro di una scure, lo elabora sulle braci e gli dà forma con martelli, lo rifinisce con braccio vigoroso; soffre persino la fame, la forza gli viene meno, non beve acqua ed è spossato. <sup>13</sup>Il falegname stende la corda, disegna l'immagine con lo stilo; la lavora con scalpelli, misura con il compasso, riproducendo una forma umana, una bella figura d'uomo da mettere in un tempio. <sup>14</sup>Egli si taglia cedri, prende un cipresso o una quercia che aveva fatto crescere robusta nella selva; pianta un alloro che la pioggia farà crescere.<br> <sup>15</sup>L'uomo ha tutto ciò per bruciare; ne prende una parte e si riscalda o anche accende il forno per cuocervi il pane o ne fa persino un dio e lo adora, ne forma una statua e la venera. <sup>16</sup>Una parte la brucia al fuoco, sull'altra arrostisce la carne, poi mangia l'arrosto e si sazia. Ugualmente si scalda e dice: «Mi riscaldo; mi godo il fuoco». <sup>17</sup>Con il resto fa un dio, il suo idolo; lo venera, lo adora e lo prega: «Salvami, perché sei il mio dio!».<br> <sup>18</sup>Non sanno né comprendono; una patina impedisce ai loro occhi di vedere e al loro cuore di capire. <sup>19</sup>Nessuno riflette, nessuno ha scienza e intelligenza per dire: «Ho bruciato nel fuoco una parte, sulle sue braci ho cotto persino il pane e arrostito la carne che ho mangiato; col residuo farò un idolo abominevole? Mi prostrerò dinanzi a un pezzo di legno?». <sup>20</sup>Si pasce di cenere, ha un cuore illuso che lo travia; egli non sa liberarsene e dire: «Ciò che tengo in mano non è forse falso?».<br> </p> <div class="titoli">Riscatto di Giacobbe e ricostruzione di Gerusalemme</div> <p><sup>21</sup>Ricorda tali cose, o Giacobbe,<br>o Israele, poiché sei mio servo.<br>Io ti ho formato, mio servo sei tu;<br>Israele, non sarai dimenticato da me.<br> <sup>22</sup>Ho dissipato come nube le tue iniquità<br>e i tuoi peccati come una nuvola.<br>Ritorna a me, perché io ti ho redento.<br> <sup>23</sup>Esultate, cieli, perché il Signore ha agito;<br>giubilate, profondità della terra!<br>Gridate di gioia, o monti,<br>o selve con tutti i vostri alberi,<br>perché il Signore ha riscattato Giacobbe,<br>in Israele ha manifestato la sua gloria.<br> <sup>24</sup>Dice il Signore, che ti ha riscattato<br>e ti ha formato fin dal seno materno:<br>«Sono io, il Signore, che ho fatto tutto,<br>che ho dispiegato i cieli da solo,<br>ho disteso la terra; chi era con me?<br> <sup>25</sup>Io svento i presagi degli indovini,<br>rendo folli i maghi,<br>costringo i sapienti a ritrattarsi<br>e trasformo in stoltezza la loro scienza;<br> <sup>26</sup>confermo la parola del mio servo,<br>realizzo i disegni dei miei messaggeri.<br>Io dico a Gerusalemme: «Sarai abitata»,<br>e alle città di Giuda: «Sarete riedificate»,<br>e ne restaurerò le rovine.<br> <sup>27</sup>Io dico all'abisso: «Prosciùgati!<br>Faccio inaridire i tuoi fiumi».<br> <sup>28</sup>Io dico a Ciro: «Mio pastore»;<br>ed egli soddisferà tutti i miei desideri,<br>dicendo a Gerusalemme: «Sarai riedificata»,<br>e al tempio: «Sarai riedificato dalle fondamenta»».<br></p>