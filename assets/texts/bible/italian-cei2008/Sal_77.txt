<div class="titoli">Meditazione sul passato d'Israele</div> <p><sup>1</sup>Al maestro del coro. Su «Iedutùn». Di Asaf. Salmo.<br><br> <sup>2</sup>La mia voce verso Dio: io grido aiuto!<br> La mia voce verso Dio, perché mi ascolti.</p> <p><sup>3</sup>Nel giorno della mia angoscia io cerco il Signore,<br> nella notte le mie mani sono tese e non si stancano;<br> l'anima mia rifiuta di calmarsi.</p> <p><sup>4</sup>Mi ricordo di Dio e gemo,<br> medito e viene meno il mio spirito.</p> <p><sup>5</sup>Tu trattieni dal sonno i miei occhi,<br> sono turbato e incapace di parlare.</p> <p><sup>6</sup>Ripenso ai giorni passati,<br> ricordo gli anni lontani.</p> <p><sup>7</sup>Un canto nella notte mi ritorna nel cuore:<br> medito e il mio spirito si va interrogando.</p> <p><sup>8</sup>Forse il Signore ci respingerà per sempre,<br> non sarà mai più benevolo con noi?</p> <p><sup>9</sup>È forse cessato per sempre il suo amore,<br> è finita la sua promessa per sempre?</p> <p><sup>10</sup>Può Dio aver dimenticato la pietà,<br> aver chiuso nell'ira la sua misericordia?</p> <p><sup>11</sup>E ho detto: «Questo è il mio tormento:<br> è mutata la destra dell'Altissimo».</p> <p><sup>12</sup>Ricordo i prodigi del Signore,<br> sì, ricordo le tue meraviglie di un tempo.</p> <p><sup>13</sup>Vado considerando le tue opere,<br> medito tutte le tue prodezze.</p> <p><sup>14</sup>O Dio, santa è la tua via;<br> quale dio è grande come il nostro Dio?</p> <p><sup>15</sup>Tu sei il Dio che opera meraviglie,<br> manifesti la tua forza fra i popoli.</p> <p><sup>16</sup>Hai riscattato il tuo popolo con il tuo braccio,<br> i figli di Giacobbe e di Giuseppe.</p> <p><sup>17</sup>Ti videro le acque, o Dio,<br> ti videro le acque e ne furono sconvolte;<br> sussultarono anche gli abissi.</p> <p><sup>18</sup>Le nubi rovesciavano acqua,<br> scoppiava il tuono nel cielo;<br> le tue saette guizzavano.</p> <p><sup>19</sup>Il boato dei tuoi tuoni nel turbine,<br> le tue folgori rischiaravano il mondo;<br> tremava e si scuoteva la terra.</p> <p><sup>20</sup>Sul mare la tua via,<br> i tuoi sentieri sulle grandi acque,<br> ma le tue orme non furono riconosciute.</p> <p><sup>21</sup>Guidasti come un gregge il tuo popolo<br> per mano di Mosè e di Aronne.</p> <p></p>