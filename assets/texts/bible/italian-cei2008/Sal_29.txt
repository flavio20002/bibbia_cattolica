<div class="titoli">Inno all'onnipotenza di Dio</div> <p><sup>1</sup>Salmo. Di Davide.</p> <p> Date al Signore, figli di Dio,<br> date al Signore gloria e potenza.</p> <p><sup>2</sup>Date al Signore la gloria del suo nome,<br> prostratevi al Signore nel suo atrio santo.</p> <p><sup>3</sup>La voce del Signore è sopra le acque,<br> tuona il Dio della gloria,<br> il Signore sulle grandi acque.</p> <p><sup>4</sup>La voce del Signore è forza,<br> la voce del Signore è potenza.</p> <p><sup>5</sup>La voce del Signore schianta i cedri,<br> schianta il Signore i cedri del Libano.</p> <p><sup>6</sup>Fa balzare come un vitello il Libano,<br> e il monte Sirion come un giovane bufalo.</p> <p><sup>7</sup>La voce del Signore saetta fiamme di fuoco,</p> <p><sup>8</sup>la voce del Signore scuote il deserto,<br> scuote il Signore il deserto di Kades.</p> <p><sup>9</sup>La voce del Signore provoca le doglie alle cerve<br> e affretta il parto delle capre.<br> Nel suo tempio tutti dicono: «Gloria!».</p> <p><sup>10</sup>Il Signore è seduto sull'oceano del cielo,<br> il Signore siede re per sempre.</p> <p><sup>11</sup>Il Signore darà potenza al suo popolo,<br> il Signore benedirà il suo popolo con la pace.</p> <p></p>