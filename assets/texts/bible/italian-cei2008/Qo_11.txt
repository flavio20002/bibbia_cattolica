<div class="titoli">Invito ad agire</div> <p><sup>1</sup>Getta il tuo pane sulle acque, perché con il tempo lo ritroverai. <sup>2</sup>Fanne sette o otto parti, perché non sai quale sciagura potrà arrivare sulla terra.<br> <sup>3</sup>Se le nubi sono piene d'acqua,<br>la rovesciano sopra la terra;<br>se un albero cade<br>verso meridione o verso settentrione,<br>là dove cade rimane.<br> <sup>4</sup>Chi bada al vento non semina mai,<br>e chi osserva le nuvole non miete.<br> <sup>5</sup>Come tu non conosci la via del soffio vitale né come si formino le membra nel grembo d'una donna incinta, così ignori l'opera di Dio che fa tutto.<br> <sup>6</sup>Fin dal mattino semina il tuo seme<br>e a sera non dare riposo alle tue mani,<br>perché non sai quale lavoro ti riuscirà meglio,<br>se questo o quello,<br>o se tutti e due andranno bene.<br> </p> <div class="titoli">Invito alla gioia</div> <p><sup>7</sup>Dolce è la luce<br>e bello è per gli occhi vedere il sole.<br> <sup>8</sup>Anche se l'uomo vive molti anni,<br>se li goda tutti,<br>e pensi ai giorni tenebrosi, che saranno molti:<br>tutto ciò che accade è vanità.<br> <sup>9</sup>Godi, o giovane, nella tua giovinezza,<br>e si rallegri il tuo cuore nei giorni della tua gioventù.<br>Segui pure le vie del tuo cuore<br>e i desideri dei tuoi occhi.<br>Sappi però che su tutto questo<br>Dio ti convocherà in giudizio.<br> <sup>10</sup>Caccia la malinconia dal tuo cuore,<br>allontana dal tuo corpo il dolore,<br>perché la giovinezza e i capelli neri sono un soffio.<br></p>