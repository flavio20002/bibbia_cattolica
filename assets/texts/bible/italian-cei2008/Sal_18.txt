<div class="titoli">Inno di lode e di ringraziamento a Dio</div> <p><sup>1</sup>Al maestro del coro. Di Davide, servo del Signore, che rivolse al Signore le parole di questo canto quando il Signore lo liberò dal potere di tutti i suoi nemici e dalla mano di Saul. <sup>2</sup>Disse dunque:</p> <p> Ti amo, Signore, mia forza,</p> <p><sup>3</sup>Signore, mia roccia, mia fortezza, mio liberatore,<br> mio Dio, mia rupe, in cui mi rifugio;<br> mio scudo, mia potente salvezza e mio baluardo.</p> <p><sup>4</sup>Invoco il Signore, degno di lode,<br> e sarò salvato dai miei nemici.</p> <p><sup>5</sup>Mi circondavano flutti di morte,<br> mi travolgevano torrenti infernali;</p> <p><sup>6</sup>già mi avvolgevano i lacci degli inferi,<br> già mi stringevano agguati mortali.</p> <p><sup>7</sup>Nell'angoscia invocai il Signore,<br> nell'angoscia gridai al mio Dio:<br> dal suo tempio ascoltò la mia voce,<br> a lui, ai suoi orecchi, giunse il mio grido.</p> <p><sup>8</sup>La terra tremò e si scosse;<br> vacillarono le fondamenta dei monti,<br> si scossero perché egli era adirato.</p> <p><sup>9</sup>Dalle sue narici saliva fumo,<br> dalla sua bocca un fuoco divorante;<br> da lui sprizzavano carboni ardenti.</p> <p><sup>10</sup>Abbassò i cieli e discese,<br> una nube oscura sotto i suoi piedi.</p> <p><sup>11</sup>Cavalcava un cherubino e volava,<br> si librava sulle ali del vento.</p> <p><sup>12</sup>Si avvolgeva di tenebre come di un velo,<br> di acque oscure e di nubi come di una tenda.</p> <p><sup>13</sup>Davanti al suo fulgore passarono le nubi,<br> con grandine e carboni ardenti.</p> <p><sup>14</sup>Il Signore tuonò dal cielo,<br> l'Altissimo fece udire la sua voce:<br> grandine e carboni ardenti.</p> <p><sup>15</sup>Scagliò saette e li disperse,<br> fulminò con folgori e li sconfisse.</p> <p><sup>16</sup>Allora apparve il fondo del mare,<br> si scoprirono le fondamenta del mondo,<br> per la tua minaccia, Signore,<br> per lo spirare del tuo furore.</p> <p><sup>17</sup>Stese la mano dall'alto e mi prese,<br> mi sollevò dalle grandi acque,</p> <p><sup>18</sup>mi liberò da nemici potenti,<br> da coloro che mi odiavano<br> ed erano più forti di me.</p> <p><sup>19</sup>Mi assalirono nel giorno della mia sventura,<br> ma il Signore fu il mio sostegno;</p> <p><sup>20</sup>mi portò al largo,<br> mi liberò perché mi vuol bene.</p> <p><sup>21</sup>Il Signore mi tratta secondo la mia giustizia,<br> mi ripaga secondo l'innocenza delle mie mani,</p> <p><sup>22</sup>perché ho custodito le vie del Signore,<br> non ho abbandonato come un empio il mio Dio.</p> <p><sup>23</sup>I suoi giudizi mi stanno tutti davanti,<br> non ho respinto da me la sua legge;</p> <p><sup>24</sup>ma integro sono stato con lui<br> e mi sono guardato dalla colpa.</p> <p><sup>25</sup>Il Signore mi ha ripagato secondo la mia giustizia,<br> secondo l'innocenza delle mie mani davanti ai suoi occhi.</p> <p><sup>26</sup>Con l'uomo buono tu sei buono,<br> con l'uomo integro tu sei integro,</p> <p><sup>27</sup>con l'uomo puro tu sei puro<br> e dal perverso non ti fai ingannare.</p> <p><sup>28</sup>Perché tu salvi il popolo dei poveri,<br> ma abbassi gli occhi dei superbi.</p> <p><sup>29</sup>Signore, tu dai luce alla mia lampada;<br> il mio Dio rischiara le mie tenebre.</p> <p><sup>30</sup>Con te mi getterò nella mischia,<br> con il mio Dio scavalcherò le mura.</p> <p><sup>31</sup>La via di Dio è perfetta,<br> la parola del Signore è purificata nel fuoco;<br> egli è scudo per chi in lui si rifugia.</p> <p><sup>32</sup>Infatti, chi è Dio, se non il Signore?<br> O chi è roccia, se non il nostro Dio?</p> <p><sup>33</sup>Il Dio che mi ha cinto di vigore<br> e ha reso integro il mio cammino,</p> <p><sup>34</sup>mi ha dato agilità come di cerve<br> e sulle alture mi ha fatto stare saldo,</p> <p><sup>35</sup>ha addestrato le mie mani alla battaglia,<br> le mie braccia a tendere l'arco di bronzo.</p> <p><sup>36</sup>Tu mi hai dato il tuo scudo di salvezza,<br> la tua destra mi ha sostenuto,<br> mi hai esaudito e mi hai fatto crescere.</p> <p><sup>37</sup>Hai spianato la via ai miei passi,<br> i miei piedi non hanno vacillato.</p> <p><sup>38</sup>Ho inseguito i miei nemici e li ho raggiunti,<br> non sono tornato senza averli annientati.</p> <p><sup>39</sup>Li ho colpiti e non si sono rialzati,<br> sono caduti sotto i miei piedi.</p> <p><sup>40</sup>Tu mi hai cinto di forza per la guerra,<br> hai piegato sotto di me gli avversari.</p> <p><sup>41</sup>Dei nemici mi hai mostrato le spalle:<br> quelli che mi odiavano, li ho distrutti.</p> <p><sup>42</sup>Hanno gridato e nessuno li ha salvati,<br> hanno gridato al Signore, ma non ha risposto.</p> <p><sup>43</sup>Come polvere al vento li ho dispersi,<br> calpestati come fango delle strade.</p> <p><sup>44</sup>Mi hai scampato dal popolo in rivolta,<br> mi hai posto a capo di nazioni.<br> Un popolo che non conoscevo mi ha servito;</p> <p><sup>45</sup>all'udirmi, subito mi obbedivano,<br> stranieri cercavano il mio favore,</p> <p><sup>46</sup>impallidivano uomini stranieri<br> e uscivano tremanti dai loro nascondigli.</p> <p><sup>47</sup>Viva il Signore e benedetta la mia roccia,<br> sia esaltato il Dio della mia salvezza.</p> <p><sup>48</sup>Dio, tu mi accordi la rivincita<br> e sottometti i popoli al mio giogo,</p> <p><sup>49</sup>mi salvi dai nemici furenti,<br> dei miei avversari mi fai trionfare<br> e mi liberi dall'uomo violento.</p> <p><sup>50</sup>Per questo, Signore, ti loderò tra le genti<br> e canterò inni al tuo nome.</p> <p><sup>51</sup>Egli concede al suo re grandi vittorie,<br> si mostra fedele al suo consacrato,<br> a Davide e alla sua discendenza per sempre.</p> <p></p>