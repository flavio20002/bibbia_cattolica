<div class="titoli">STORIA DI GIUDA MACCABEO</div> <div class="titoli">Vittorie di Giuda comandante dell'esercito</div> <p><sup>1</sup>Al suo posto sorse il figlio di lui, Giuda, chiamato Maccabeo; <sup>2</sup>lo aiutavano tutti i suoi fratelli e quanti si erano legati al padre e conducevano la battaglia d'Israele con entusiasmo.<br> <sup>3</sup>Egli accrebbe la gloria del suo popolo,<br>rivestì la corazza come gigante,<br>cinse l'armatura di guerra<br>e sostenne battaglie,<br>difendendo il campo con la spada.<br> <sup>4</sup>Nelle sue gesta fu simile a leone,<br>come leoncello ruggente sulla preda.<br> <sup>5</sup>Inseguì gli iniqui braccandoli,<br>i perturbatori del popolo distrusse con il fuoco.<br> <sup>6</sup>Gli iniqui sbigottirono per paura di lui,<br>tutti i malfattori furono confusi<br>e la salvezza per mezzo di lui ebbe buon esito.<br> <sup>7</sup>Inflisse amarezze a molti re,<br>rallegrò con le sue gesta Giacobbe;<br>sempre la sua memoria sarà benedetta.<br> <sup>8</sup>Percorse le città di Giuda<br>e vi sterminò i rinnegati<br>e distolse l'ira da Israele.<br> <sup>9</sup>Divenne celebre fino all'estremità della terra<br>e radunò coloro che erano dispersi.<br> <sup>10</sup>Apollònio radunò dei pagani e un forte esercito dalla Samaria per combattere Israele. <sup>11</sup>Giuda lo seppe e avanzò contro di lui, lo sconfisse e lo uccise; molti caddero colpiti a morte e i superstiti fuggirono. <sup>12</sup>Così s'impadronirono delle loro spoglie e Giuda si riservò la spada di Apollònio e l'adoperò in guerra per tutto il tempo della sua vita. <sup>13</sup>Quando Seron, comandante delle forze di Siria, seppe che Giuda aveva radunato un contingente e c'era con lui uno stuolo di fedeli e uomini preparati alla guerra, <sup>14</sup>disse: «Mi farò un nome e mi coprirò di gloria nel regno, combattendo Giuda e i suoi uomini che hanno disprezzato gli ordini del re». <sup>15</sup>Fece i preparativi e si unì a lui un forte gruppo di rinnegati per aiutarlo a vendicarsi dei figli d'Israele. <sup>16</sup>Si spinse fino alla salita di Bet-Oron e Giuda gli andò incontro con una piccola schiera. <sup>17</sup>Ma quando videro lo schieramento avanzare contro di loro, dissero a Giuda: «Come faremo noi così pochi ad attaccare battaglia contro una moltitudine così forte? Oltre tutto, siamo rimasti oggi senza mangiare». <sup>18</sup>Giuda rispose: «Non è impossibile che molti cadano in mano a pochi e non c'è differenza per il Cielo tra salvare per mezzo di molti e salvare per mezzo di pochi; <sup>19</sup>perché la vittoria in guerra non dipende dalla moltitudine delle forze, ma è dal Cielo che viene la forza. <sup>20</sup>Costoro vengono contro di noi pieni d'insolenza e d'iniquità per eliminare noi, le nostre mogli e i nostri figli e saccheggiarci; <sup>21</sup>noi combattiamo per la nostra vita e le nostre leggi. <sup>22</sup>Sarà lui a stritolarli davanti a noi. Voi dunque non temeteli». <sup>23</sup>Quando ebbe finito di parlare, piombò su di loro all'improvviso e Seron con il suo schieramento fu sgominato davanti a lui. <sup>24</sup>Lo inseguirono nella discesa di Bet-Oron fino alla pianura: caddero tra loro circa ottocento uomini, gli altri fuggirono nel territorio dei Filistei. <sup>25</sup>Così cominciò a diffondersi il timore di Giuda e dei suoi fratelli e le genti intorno furono prese da terrore. <sup>26</sup>La fama di lui giunse fino al re, e delle sue imprese militari parlavano le genti.<br> <sup>27</sup>Quando il re Antioco seppe queste cose, si adirò furiosamente e diede ordine di radunare tutte le forze militari del suo regno, un esercito molto potente. <sup>28</sup>Aprì il suo tesoro e diede alle truppe il soldo per un anno, ordinando loro di stare pronti per ogni evenienza. <sup>29</sup>Ma si accorse che non bastavano le riserve delle sue casse e che le entrate del paese erano poche, a causa delle rivolte e delle rovine che aveva provocato nella regione, per estirpare le tradizioni che erano in vigore dai tempi antichi; <sup>30</sup>temette di non avere, come altre volte in passato, le risorse per le spese e i doni, che faceva con mano prodiga, superando i re precedenti. <sup>31</sup>Ne fu grandemente angustiato e prese la decisione di invadere la Persia, per riscuotere i tributi di quelle province e ammassare molto denaro. <sup>32</sup>Lasciò Lisia, uomo illustre e di stirpe regale, alla direzione degli affari del re, dall'Eufrate fino ai confini dell'Egitto, <sup>33</sup>e con l'incarico di curare l'educazione del figlio Antioco fino al suo ritorno. <sup>34</sup>A lui affidò metà dell'esercito e gli elefanti e gli diede istruzioni per tutte le cose che voleva fossero eseguite; riguardo agli abitanti della Giudea e di Gerusalemme <sup>35</sup>gli ordinò di mandare contro di loro milizie, per distruggere ed eliminare le forze d'Israele e quanto restava a Gerusalemme e cancellare il loro ricordo dalla regione, <sup>36</sup>di trasferire stranieri su tutti i loro monti e di distribuire le loro terre. <sup>37</sup>Il re poi prese l'altra metà dell'esercito e partì da Antiòchia, la capitale del suo regno, nell'anno centoquarantasette; passò l'Eufrate e percorse le regioni settentrionali.<br> <sup>38</sup>Allora Lisia scelse Tolomeo, figlio di Dorimene, Nicànore e Gorgia, uomini potenti tra gli amici del re, <sup>39</sup>e spedì ai loro ordini quarantamila fanti e settemila cavalieri nella terra di Giuda, per devastarla secondo il comando del re. <sup>40</sup>Questi partirono con tutte le truppe e andarono ad accamparsi vicino a Èmmaus, nella pianura. <sup>41</sup>I mercanti della regione ne ebbero notizia e si rifornirono in abbondanza d'oro e d'argento e di catene e vennero presso l'accampamento per acquistare come schiavi gli Israeliti. A loro si aggiunsero forze della Siria e del territorio dei Filistei. <sup>42</sup>Giuda e i suoi fratelli videro che i mali si erano aggravati e che l'esercito era accampato nel loro territorio; vennero a conoscere quanto il re aveva ordinato di fare per la rovina e l'annientamento del loro popolo. <sup>43</sup>Allora si dissero l'un l'altro: «Facciamo risorgere il popolo dalla sua rovina e combattiamo per il nostro popolo e per il luogo santo». <sup>44</sup>Si radunò l'assemblea per prepararsi alla battaglia e per pregare e chiedere pietà e misericordia.<br> <sup>45</sup>Gerusalemme era disabitata come un deserto,<br>nessuno dei suoi figli vi entrava o ne usciva,<br>il santuario era calpestato,<br>gli stranieri erano nella Cittadella,<br>soggiorno dei pagani.<br>La gioia era sparita da Giacobbe,<br>erano scomparsi il flauto e la cetra.<br> <sup>46</sup>Si radunarono dunque e vennero a Masfa di fronte a Gerusalemme, perché nei tempi antichi a Masfa c'era un luogo di preghiera in Israele. <sup>47</sup>In quel giorno digiunarono e si vestirono di sacco, si cosparsero di cenere il capo e si stracciarono le vesti. <sup>48</sup>Aprirono il libro della legge per scoprirvi quanto i pagani cercavano di sapere dagli idoli dei loro dèi. <sup>49</sup>Portarono le vesti sacerdotali, le primizie e le decime e fecero venire avanti i nazirei, che avevano terminato i giorni del loro voto, <sup>50</sup>e alzarono la voce al Cielo gridando: «Che cosa faremo di costoro e dove li condurremo, <sup>51</sup>mentre il tuo santuario è calpestato e profanato e i tuoi sacerdoti sono in lutto e desolazione? <sup>52</sup>Ecco, i pagani si sono alleati contro di noi per distruggerci; tu sai quello che vanno macchinando contro di noi. <sup>53</sup>Come potremo resistere di fronte a loro, se tu non ci aiuterai?». <sup>54</sup>Diedero fiato alle trombe e gridarono a gran voce. <sup>55</sup>Dopo questo, Giuda stabilì i condottieri del popolo, i comandanti di mille, di cento, di cinquanta e di dieci uomini. <sup>56</sup>A coloro che costruivano case o che stavano per prendere moglie, a quelli che piantavano la vigna o che erano paurosi disse di tornare a casa loro, secondo la legge. <sup>57</sup>Poi levò il campo e si disposero a mezzogiorno di Èmmaus. <sup>58</sup>Giuda ordinò: «Cingetevi e siate forti e state preparati per l'alba di domani a dar battaglia a questi pagani, che si sono alleati per distruggere noi e il nostro santuario. <sup>59</sup>Del resto è meglio per noi morire in battaglia, che vedere la rovina della nostra gente e del santuario. <sup>60</sup>Però, qualunque sia la volontà del Cielo, così accadrà».<br></p>