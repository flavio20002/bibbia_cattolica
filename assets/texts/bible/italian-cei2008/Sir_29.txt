<div class="titoli">Il prestito</div> <p><sup>1</sup>Chi pratica la misericordia concede prestiti al prossimo,<br>chi lo sostiene con la sua mano osserva i comandamenti.<br> <sup>2</sup>Da' in prestito al prossimo quando ha bisogno,<br>e a tua volta restituisci al prossimo nel momento fissato.<br> <sup>3</sup>Mantieni la parola e sii leale con lui,<br>e in ogni momento troverai quello che ti occorre.<br> <sup>4</sup>Molti considerano il prestito come cosa trovata<br>e causano fastidi a coloro che li hanno aiutati.<br> <sup>5</sup>Prima di ricevere, uno bacia la mano del creditore<br>e parla con voce sommessa delle ricchezze altrui;<br>ma alla scadenza cerca di guadagnare tempo,<br>trova delle scuse e incolpa le circostanze.<br> <sup>6</sup>Se paga, a stento riceve la metà,<br>e deve considerarla come una cosa trovata.<br>In caso contrario, spoglia il creditore dei suoi averi<br>e senza motivo se lo rende nemico;<br>maledizioni e ingiurie gli restituisce,<br>e invece della gloria gli rende disprezzo.<br> <sup>7</sup>Molti si rifiutano di prestare non per cattiveria,<br>ma per paura di essere derubati senza ragione.</p> <div class="titoli">L'elemosina</div> <p><sup>8</sup>Tuttavia sii paziente con il misero,<br>e non fargli attendere troppo a lungo l'elemosina.<br> <sup>9</sup>Per amore del comandamento soccorri chi ha bisogno,<br>secondo la sua necessità non rimandarlo a mani vuote.<br> <sup>10</sup>Perdi pure denaro per un fratello e un amico,<br>non si arrugginisca inutilmente sotto una pietra.<br> <sup>11</sup>Disponi dei beni secondo i comandamenti dell'Altissimo<br>e ti saranno più utili dell'oro.<br> <sup>12</sup>Riponi l'elemosina nei tuoi scrigni<br>ed essa ti libererà da ogni male.<br> <sup>13</sup>Meglio di uno scudo resistente e di una lancia pesante,<br>essa combatterà per te di fronte al nemico.</p> <div class="titoli">Le cauzioni</div> <p><sup>14</sup>L'uomo buono garantisce per il prossimo,<br>ma chi ha perduto ogni vergogna lo abbandona.<br> <sup>15</sup>Non dimenticare il favore di chi si è fatto garante,<br>poiché egli si è impegnato per te.<br> <sup>16</sup>Il vizioso dilapida i beni del suo garante<br> <sup>17</sup>e l'ingrato di cuore abbandona chi l'ha salvato.<br> <sup>18</sup>La cauzione ha rovinato molta gente onesta,<br>li ha sballottati come onda del mare.<br>Ha mandato in esilio uomini potenti,<br>li ha costretti a vagare fra genti straniere.<br> <sup>19</sup>Un peccatore si precipita verso la garanzia,<br>va dietro ai guadagni e finisce in tribunale.<br> <sup>20</sup>Aiuta il tuo prossimo secondo la tua possibilità<br>e bada a te stesso per non rovinarti.</p> <div class="titoli">Sobrietà di vita e ospitalità</div> <p><sup>21</sup>Le prime necessità della vita sono acqua, pane e vestito,<br>e una casa che protegga l'intimità.<br> <sup>22</sup>Meglio vivere da povero sotto un riparo di tavole,<br>che godere di cibi sontuosi in casa d'altri.<br> <sup>23</sup>Sii contento del poco come del molto,<br>e non ti sentirai rinfacciare di essere forestiero.<br> <sup>24</sup>Brutta vita andare di casa in casa,<br>non potrai aprire bocca dove sarai forestiero.<br> <sup>25</sup>Dovrai accogliere gli ospiti, versare vino senza un grazie,<br>e oltre a ciò ascolterai parole amare:<br> <sup>26</sup>«Vieni, forestiero, apparecchia la tavola,<br>se hai qualche cosa sotto mano, dammi da mangiare».<br> <sup>27</sup>«Vattene via, forestiero, c'è uno più importante di te,<br>mio fratello sarà mio ospite, ho bisogno della casa».<br> <sup>28</sup>Per un uomo che ha intelligenza sono dure queste cose:<br>il rimprovero di essere forestiero e l'insulto di un creditore.<br></p>