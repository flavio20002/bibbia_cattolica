<div class="titoli">Le scelte degli empi</div> <p><sup>1</sup>Dicono fra loro sragionando:<br>«La nostra vita è breve e triste;<br>non c'è rimedio quando l'uomo muore,<br>e non si conosce nessuno che liberi dal regno dei morti.<br> <sup>2</sup>Siamo nati per caso<br>e dopo saremo come se non fossimo stati:<br>è un fumo il soffio delle nostre narici,<br>il pensiero è una scintilla nel palpito del nostro cuore,<br> <sup>3</sup>spenta la quale, il corpo diventerà cenere<br>e lo spirito svanirà come aria sottile.<br> <sup>4</sup>Il nostro nome cadrà, con il tempo, nell'oblio<br>e nessuno ricorderà le nostre opere.<br>La nostra vita passerà come traccia di nuvola,<br>si dissolverà come nebbia<br>messa in fuga dai raggi del sole<br>e abbattuta dal suo calore.<br> <sup>5</sup>Passaggio di un'ombra è infatti la nostra esistenza<br>e non c'è ritorno quando viene la nostra fine,<br>poiché il sigillo è posto e nessuno torna indietro.<br> <sup>6</sup>Venite dunque e godiamo dei beni presenti,<br>gustiamo delle creature come nel tempo della giovinezza!<br> <sup>7</sup>Saziamoci di vino pregiato e di profumi,<br>non ci sfugga alcun fiore di primavera,<br> <sup>8</sup>coroniamoci di boccioli di rosa prima che avvizziscano;<br> <sup>9</sup>nessuno di noi sia escluso dalle nostre dissolutezze.<br>Lasciamo dappertutto i segni del nostro piacere, <br>perché questo ci spetta, questa è la nostra parte.<br> <sup>10</sup>Spadroneggiamo sul giusto, che è povero,<br>non risparmiamo le vedove,<br>né abbiamo rispetto per la canizie di un vecchio attempato.<br> <sup>11</sup>La nostra forza sia legge della giustizia,<br>perché la debolezza risulta inutile.<br> </p> <div class="titoli">La condotta del giusto è rimprovero per l'empio</div> <p><sup>12</sup>Tendiamo insidie al giusto, che per noi è d'incomodo<br>e si oppone alle nostre azioni;<br>ci rimprovera le colpe contro la legge<br>e ci rinfaccia le trasgressioni contro l'educazione ricevuta.<br> <sup>13</sup>Proclama di possedere la conoscenza di Dio<br>e chiama se stesso figlio del Signore.<br> <sup>14</sup>È diventato per noi una condanna dei nostri pensieri;<br>ci è insopportabile solo al vederlo,<br> <sup>15</sup>perché la sua vita non è come quella degli altri,<br>e del tutto diverse sono le sue strade.<br> <sup>16</sup>Siamo stati considerati da lui moneta falsa,<br>e si tiene lontano dalle nostre vie come da cose impure.<br>Proclama beata la sorte finale dei giusti<br>e si vanta di avere Dio per padre.<br> <sup>17</sup>Vediamo se le sue parole sono vere,<br>consideriamo ciò che gli accadrà alla fine.<br> <sup>18</sup>Se infatti il giusto è figlio di Dio, egli verrà in suo aiuto<br>e lo libererà dalle mani dei suoi avversari.<br> <sup>19</sup>Mettiamolo alla prova con violenze e tormenti,<br>per conoscere la sua mitezza<br>e saggiare il suo spirito di sopportazione.<br> <sup>20</sup>Condanniamolo a una morte infamante,<br>perché, secondo le sue parole, il soccorso gli verrà».<br> </p> <div class="titoli">Origine del male e della morte</div> <p><sup>21</sup>Hanno pensato così, ma si sono sbagliati;<br>la loro malizia li ha accecati.<br> <sup>22</sup>Non conoscono i misteriosi segreti di Dio,<br>non sperano ricompensa per la rettitudine<br>né credono a un premio per una vita irreprensibile.<br> <sup>23</sup>Sì, Dio ha creato l'uomo per l'incorruttibilità,<br>lo ha fatto immagine della propria natura.<br> <sup>24</sup>Ma per l'invidia del diavolo la morte è entrata nel mondo<br>e ne fanno esperienza coloro che le appartengono.<br></p>