<div class="titoli">L'agire del giusto e dell'empio</div> <p><sup>1</sup>Il cuore del re è un corso d'acqua in mano al Signore:<br>lo dirige dovunque egli vuole.<br> <sup>2</sup>Agli occhi dell'uomo ogni sua via sembra diritta,<br>ma chi scruta i cuori è il Signore.<br> <sup>3</sup>Praticare la giustizia e l'equità<br>per il Signore vale più di un sacrificio.<br> <sup>4</sup>Occhi alteri e cuore superbo,<br>lucerna dei malvagi è il peccato.<br> <sup>5</sup>I progetti di chi è diligente si risolvono in profitto,<br>ma chi ha troppa fretta va verso l'indigenza.<br> <sup>6</sup>Accumulare tesori a forza di menzogne<br>è futilità effimera di chi cerca la morte.<br> <sup>7</sup>La violenza dei malvagi li travolge,<br>perché rifiutano di praticare la giustizia.<br> <sup>8</sup>La via di un uomo colpevole è tortuosa,<br>ma l'innocente è retto nel suo agire.<br> <sup>9</sup>È meglio abitare su un angolo del tetto<br>che avere casa in comune con una moglie litigiosa.<br> <sup>10</sup>L'anima del malvagio desidera fare il male,<br>ai suoi occhi il prossimo non trova pietà.<br> <sup>11</sup>Quando lo spavaldo viene punito, l'inesperto diventa saggio;<br>egli acquista scienza quando il saggio viene istruito.<br> <sup>12</sup>Il giusto osserva la casa del malvagio<br>e precipita i malvagi nella sventura.<br> <sup>13</sup>Chi chiude l'orecchio al grido del povero<br>invocherà a sua volta e non otterrà risposta.<br> <sup>14</sup>Un dono fatto in segreto calma la collera,<br>un regalo di nascosto placa il furore violento.<br> <sup>15</sup>È una gioia per il giusto quando è fatta giustizia,<br>mentre è un terrore per i malfattori.<br> <sup>16</sup>L'uomo che si scosta dalla via della saggezza,<br>riposerà nell'assemblea delle ombre dei morti.<br> <sup>17</sup>Diventerà indigente chi ama i piaceri,<br>chi ama vino e profumi non si arricchirà.<br> <sup>18</sup>Il malvagio serve da riscatto per il giusto<br>e il perfido per gli uomini retti.<br> <sup>19</sup>Meglio abitare in un deserto<br>che con una moglie litigiosa e irritabile.<br> <sup>20</sup>Tesori preziosi e profumi sono nella dimora del saggio,<br>ma l'uomo stolto dilapida tutto.<br> <sup>21</sup>Chi ricerca la giustizia e l'amore<br>troverà vita e gloria.<br> <sup>22</sup>Il saggio assale una città di guerrieri<br>e abbatte la fortezza in cui essa confidava.<br> <sup>23</sup>Chi custodisce la bocca e la lingua<br>preserva se stesso dalle afflizioni.<br> <sup>24</sup>Il superbo arrogante si chiama spavaldo,<br>egli agisce nell'eccesso dell'insolenza.<br> <sup>25</sup>Il desiderio del pigro lo porta alla morte,<br>perché le sue mani rifiutano di lavorare.<br> <sup>26</sup>L'empio indulge tutto il giorno alla cupidigia,<br>mentre il giusto dona senza risparmiare.<br> <sup>27</sup>Il sacrificio dei malvagi è un orrore,<br>tanto più se offerto con cattiva intenzione.<br> <sup>28</sup>Il falso testimone perirà,<br>ma chi ascolta potrà parlare sempre.<br> <sup>29</sup>Il malvagio assume un'aria sfrontata,<br>l'uomo retto controlla la propria condotta.<br> <sup>30</sup>Non c'è sapienza, non c'è prudenza,<br>non c'è consiglio di fronte al Signore.<br> <sup>31</sup>Il cavallo è pronto per il giorno della battaglia,<br>ma al Signore appartiene la vittoria.<br></p>