<div class="titoli">LA SAPIENZA E IL DESTINO DELL'UOMO</div> <div class="titoli">Invito a cercare la giustizia</div> <p><sup>1</sup>Amate la giustizia, voi giudici della terra,<br>pensate al Signore con bontà d'animo<br>e cercatelo con cuore semplice.<br> <sup>2</sup>Egli infatti si fa trovare da quelli che non lo mettono alla prova,<br>e si manifesta a quelli che non diffidano di lui.<br> <sup>3</sup>I ragionamenti distorti separano da Dio;<br>ma la potenza, messa alla prova, spiazza gli stolti.<br> <sup>4</sup>La sapienza non entra in un'anima che compie il male<br>né abita in un corpo oppresso dal peccato.<br> <sup>5</sup>Il santo spirito, che ammaestra, fugge ogni inganno,<br>si tiene lontano dai discorsi insensati<br>e viene scacciato al sopraggiungere dell'ingiustizia.<br> </p> <div class="titoli">La sapienza nel mondo</div> <p><sup>6</sup>La sapienza è uno spirito che ama l'uomo,<br>e tuttavia non lascia impunito il bestemmiatore per i suoi discorsi,<br>perché Dio è testimone dei suoi sentimenti,<br>conosce bene i suoi pensieri<br>e ascolta ogni sua parola.<br> <sup>7</sup>Lo spirito del Signore riempie la terra<br>e, tenendo insieme ogni cosa, ne conosce la voce.<br> <sup>8</sup>Per questo non può nascondersi chi pronuncia cose ingiuste,<br>né lo risparmierà la giustizia vendicatrice.<br> <sup>9</sup>Si indagherà infatti sui propositi dell'empio,<br>il suono delle sue parole giungerà fino al Signore<br>a condanna delle sue iniquità,<br> <sup>10</sup>perché un orecchio geloso ascolta ogni cosa,<br>perfino il sussurro delle mormorazioni non gli resta segreto.<br> <sup>11</sup>Guardatevi dunque da inutili mormorazioni,<br>preservate la lingua dalla maldicenza,<br>perché neppure una parola segreta sarà senza effetto;<br>una bocca menzognera uccide l'anima.<br> </p> <div class="titoli">La morte è opera del peccato</div> <p><sup>12</sup>Non affannatevi a cercare la morte con gli errori della vostra vita,<br>non attiratevi la rovina con le opere delle vostre mani,<br> <sup>13</sup>perché Dio non ha creato la morte<br>e non gode per la rovina dei viventi.<br> <sup>14</sup>Egli infatti ha creato tutte le cose perché esistano;<br>le creature del mondo sono portatrici di salvezza,<br>in esse non c'è veleno di morte,<br>né il regno dei morti è sulla terra.<br> <sup>15</sup>La giustizia infatti è immortale.<br> <sup>16</sup>Ma gli empi invocano su di sé la morte con le opere e con le parole;<br>ritenendola amica, si struggono per lei<br>e con essa stringono un patto,<br>perché sono degni di appartenerle.<br></p>