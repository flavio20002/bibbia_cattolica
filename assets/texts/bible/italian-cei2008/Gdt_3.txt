<div class="titoli">Sottomissione spontanea dei popoli occidentali</div> <p><sup>1</sup>Gli inviarono perciò messaggeri con proposte di pace: <sup>2</sup>«Ecco, noi, servi del grande re Nabucodònosor, ci mettiamo davanti a te; fa' di noi quanto ti piacerà. <sup>3</sup>Ecco, le nostre case e tutto il nostro territorio e tutti i campi di grano, le greggi e gli armenti e tutto il bestiame delle nostre tende sono a tua disposizione, perché te ne serva come a te piace. <sup>4</sup>Anche le nostre città e i loro abitanti sono tuoi servi; vieni e trattale come ti è gradito».<br> <sup>5</sup>Si presentarono dunque a Oloferne quegli uomini e si espressero con lui in questo tono. <sup>6</sup>Egli scese allora con il suo esercito lungo la costa e pose presìdi nelle città fortificate, poi prelevò da esse uomini scelti come ausiliari. <sup>7</sup>Quelle popolazioni con tutto il paese circostante lo accolsero con corone e danze e suono di tamburelli. <sup>8</sup>Ma egli demolì tutti i loro templi e tagliò i boschi sacri, perché aveva ordine di distruggere tutti gli dèi della terra, in modo che tutti i popoli adorassero solo Nabucodònosor e tutte le lingue e le tribù lo invocassero come dio.<br> <sup>9</sup>Poi giunse in vista di Èsdrelon, vicino a Dotàim, che è di fronte alle grandi montagne della Giudea. <sup>10</sup>Si accamparono fra Gebe e Scitòpoli e Oloferne rimase là un mese intero, per raccogliere tutto il bottino delle sue truppe.<br></p>