<div class="titoli">I nove prodigi</div> <sup>1</sup>Il Signore disse a Mosè: «Vedi, io ti ho posto a far le veci di Dio di fronte al faraone: Aronne, tuo fratello, sarà il tuo profeta. <sup>2</sup>Tu gli dirai quanto io ti ordinerò: Aronne, tuo fratello, parlerà al faraone perché lasci partire gli Israeliti dalla sua terra. <sup>3</sup>Ma io indurirò il cuore del faraone e moltiplicherò i miei segni e i miei prodigi nella terra d'Egitto. <sup>4</sup>Il faraone non vi ascolterà e io leverò la mano contro l'Egitto, e farò uscire dalla terra d'Egitto le mie schiere, il mio popolo, gli Israeliti, per mezzo di grandi castighi. <sup>5</sup>Allora gli Egiziani sapranno che io sono il Signore, quando stenderò la mano contro l'Egitto e farò uscire di mezzo a loro gli Israeliti!». <br> <sup>6</sup>Mosè e Aronne eseguirono quanto il Signore aveva loro comandato; così fecero. <sup>7</sup>Mosè aveva ottant'anni e Aronne ottantatré, quando parlarono al faraone. <br> <sup>8</sup>Il Signore disse a Mosè e ad Aronne: <sup>9</sup>«Quando il faraone vi chiederà di fare un prodigio a vostro sostegno, tu dirai ad Aronne: «Prendi il tuo bastone e gettalo davanti al faraone e diventerà un serpente!»». <sup>10</sup>Mosè e Aronne si recarono dunque dal faraone ed eseguirono quanto il Signore aveva loro comandato: Aronne gettò il suo bastone davanti al faraone e ai suoi ministri ed esso divenne un serpente. <sup>11</sup>A sua volta il faraone convocò i sapienti e gli incantatori, e anche i maghi dell'Egitto, con i loro sortilegi, operarono la stessa cosa. <sup>12</sup>Ciascuno gettò il suo bastone e i bastoni divennero serpenti. Ma il bastone di Aronne inghiottì i loro bastoni. <sup>13</sup>Però il cuore del faraone si ostinò e non diede loro ascolto, secondo quanto aveva detto il Signore. <br> <div class="titoli">I nove prodigi</div> <p><sup>14</sup>Il Signore disse a Mosè: «Il cuore del faraone è irremovibile: si rifiuta di lasciar partire il popolo. <sup>15</sup>Va' dal faraone al mattino, quando uscirà verso le acque. Tu starai ad attenderlo sulla riva del Nilo, tenendo in mano il bastone che si è cambiato in serpente. <sup>16</sup>Gli dirai: «Il Signore, il Dio degli Ebrei, mi ha inviato a dirti: Lascia partire il mio popolo, perché possa servirmi nel deserto; ma tu finora non hai obbedito. <sup>17</sup>Dice il Signore: Da questo fatto saprai che io sono il Signore; ecco, con il bastone che ho in mano io batto un colpo sulle acque che sono nel Nilo: esse si muteranno in sangue. <sup>18</sup>I pesci che sono nel Nilo moriranno e il Nilo ne diventerà fetido, così che gli Egiziani non potranno più bere acqua dal Nilo!»». <sup>19</sup>Il Signore disse a Mosè: «Di' ad Aronne: «Prendi il tuo bastone e stendi la mano sulle acque degli Egiziani, sui loro fiumi, canali, stagni e su tutte le loro riserve di acqua; diventino sangue e ci sia sangue in tutta la terra d'Egitto, perfino nei recipienti di legno e di pietra!»».<br> <sup>20</sup>Mosè e Aronne eseguirono quanto aveva ordinato il Signore: Aronne alzò il bastone e percosse le acque che erano nel Nilo sotto gli occhi del faraone e dei suoi ministri. Tutte le acque che erano nel Nilo si mutarono in sangue. <sup>21</sup>I pesci che erano nel Nilo morirono e il Nilo ne divenne fetido, così che gli Egiziani non poterono più berne le acque. Vi fu sangue in tutta la terra d'Egitto. <sup>22</sup>Ma i maghi dell'Egitto, con i loro sortilegi, operarono la stessa cosa. Il cuore del faraone si ostinò e non diede loro ascolto, secondo quanto aveva detto il Signore. <sup>23</sup>Il faraone voltò le spalle e rientrò nella sua casa e non tenne conto neppure di questo fatto. <sup>24</sup>Tutti gli Egiziani scavarono allora nei dintorni del Nilo per attingervi acqua da bere, perché non potevano bere le acque del Nilo. <sup>25</sup>Trascorsero sette giorni da quando il Signore aveva colpito il Nilo.<br> <sup>26</sup>Il Signore disse a Mosè: «Va' a riferire al faraone: «Dice il Signore: Lascia partire il mio popolo, perché mi possa servire! <sup>27</sup>Se tu rifiuti di lasciarlo partire, ecco, io colpirò tutto il tuo territorio con le rane: <sup>28</sup>il Nilo brulicherà di rane; esse usciranno, ti entreranno in casa, nella camera dove dormi e sul tuo letto, nella casa dei tuoi ministri e tra il tuo popolo, nei tuoi forni e nelle tue madie. <sup>29</sup>Contro di te, contro il tuo popolo e contro tutti i tuoi ministri usciranno le rane»».<br></p>