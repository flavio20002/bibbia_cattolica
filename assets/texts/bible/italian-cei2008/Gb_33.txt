<div class="titoli">Eliu disapprova Giobbe</div> <p><sup>1</sup>Ascolta dunque, Giobbe, i miei discorsi,<br> porgi l'orecchio ad ogni mia parola.<br> <sup>2</sup>Ecco, io apro la bocca,<br> parla la mia lingua entro il mio palato.<br> <sup>3</sup>Il mio cuore dirà parole schiette<br> e le mie labbra parleranno con chiarezza.<br> <sup>4</sup>Lo spirito di Dio mi ha creato<br> e il soffio dell'Onnipotente mi fa vivere.<br> <sup>5</sup>Se puoi, rispondimi,<br> prepàrati, tieniti pronto davanti a me.<br> <sup>6</sup>Ecco, io sono come te di fronte a Dio,<br> anch'io sono stato formato dal fango:<br> <sup>7</sup>ecco, nulla hai da temere da me,<br> non farò pesare su di te la mia mano.<br> <sup>8</sup>Tu hai detto in mia presenza<br> e il suono delle tue parole ho udito:<br> <sup>9</sup>«Puro sono io, senza peccato,<br> io sono pulito, non ho colpa;<br> <sup>10</sup>ma lui contro di me trova pretesti<br> e mi considera suo nemico,<br> <sup>11</sup>pone in ceppi i miei piedi<br> e spia tutti i miei passi!».<br> </p> <div class="titoli">Mediante la sofferenza Dio ammaestra l'uomo</div> <p><sup>12</sup>Ecco, in questo non hai ragione, ti rispondo:<br> Dio, infatti, è più grande dell'uomo.<br> <sup>13</sup>Perché vuoi contendere con lui,<br> se egli non rende conto di tutte le sue parole?<br> <sup>14</sup>Dio può parlare in un modo<br> o in un altro, ma non vi si presta attenzione.<br> <sup>15</sup>Nel sogno, nella visione notturna,<br> quando cade il torpore sugli uomini,<br> nel sonno sul giaciglio,<br> <sup>16</sup>allora apre l'orecchio degli uomini<br> e per la loro correzione li spaventa,<br> <sup>17</sup>per distogliere l'uomo dal suo operato<br> e tenerlo lontano dall'orgoglio,<br> <sup>18</sup>per preservare la sua anima dalla fossa<br> e la sua vita dal canale infernale.<br> <sup>19</sup>Talvolta egli lo corregge con dolori nel suo letto<br> e con la tortura continua delle ossa.<br> <sup>20</sup>Il pane gli provoca nausea,<br> gli ripugnano anche i cibi più squisiti,<br> <sup>21</sup>dimagrisce a vista d'occhio<br> e le ossa, che prima non si vedevano, spuntano fuori,<br> <sup>22</sup>la sua anima si avvicina alla fossa<br> e la sua vita a coloro che infliggono la morte.<br> <sup>23</sup>Ma se vi è un angelo sopra di lui,<br> un mediatore solo fra mille,<br> che mostri all'uomo il suo dovere,<br> <sup>24</sup>che abbia pietà di lui e implori:<br> »Scampalo dallo scendere nella fossa,<br> io gli ho trovato un riscatto»,<br> <sup>25</sup>allora la sua carne sarà più florida che in gioventù,<br> ed egli tornerà ai giorni della sua adolescenza.<br> <sup>26</sup>Supplicherà Dio e questi gli userà benevolenza,<br> gli mostrerà con giubilo il suo volto,<br> e di nuovo lo riconoscerà giusto.<br> <sup>27</sup>Egli si rivolgerà agli uomini e dirà:<br> »Avevo peccato e violato la giustizia,<br> ma egli non mi ha ripagato per quel che meritavo;<br> <sup>28</sup>mi ha scampato dal passare per la fossa<br> e la mia vita contempla la luce».<br> <sup>29</sup>Ecco, tutto questo Dio fa,<br> due, tre volte per l'uomo,<br> <sup>30</sup>per far ritornare la sua anima dalla fossa<br> e illuminarla con la luce dei viventi.<br> <sup>31</sup>Porgi l'orecchio, Giobbe, ascoltami,<br> sta' in silenzio e parlerò io;<br> <sup>32</sup>ma se hai qualcosa da dire, rispondimi,<br> parla, perché io desidero darti ragione.<br> <sup>33</sup>Altrimenti, ascoltami,<br> sta' in silenzio e io ti insegnerò la sapienza».<br></p>