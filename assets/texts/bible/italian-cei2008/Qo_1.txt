<div class="titoli">TITOLO DEL LIBRO</div> <p><sup>1</sup>Parole di Qoèlet, figlio di Davide, re a Gerusalemme.<br> </p> <div class="titoli">PROLOGO</div> <div class="titoli">Tutto è vanità, vuoto immenso</div> <p><sup>2</sup>Vanità delle vanità, dice Qoèlet,<br>vanità delle vanità: tutto è vanità.<br> <sup>3</sup>Quale guadagno viene all'uomo<br>per tutta la fatica con cui si affanna sotto il sole?<br> <sup>4</sup>Una generazione se ne va e un'altra arriva,<br>ma la terra resta sempre la stessa.<br> <sup>5</sup>Il sole sorge, il sole tramonta<br>e si affretta a tornare là dove rinasce.<br> <sup>6</sup>Il vento va verso sud e piega verso nord.<br>Gira e va e sui suoi giri ritorna il vento.<br> <sup>7</sup>Tutti i fiumi scorrono verso il mare,<br>eppure il mare non è mai pieno:<br>al luogo dove i fiumi scorrono,<br>continuano a scorrere.<br> <sup>8</sup>Tutte le parole si esauriscono<br>e nessuno è in grado di esprimersi a fondo.<br>Non si sazia l'occhio di guardare<br>né l'orecchio è mai sazio di udire.<br> <sup>9</sup>Quel che è stato sarà<br>e quel che si è fatto si rifarà;<br>non c'è niente di nuovo sotto il sole.<br> <sup>10</sup>C'è forse qualcosa di cui si possa dire:<br>«Ecco, questa è una novità»?<br>Proprio questa è già avvenuta <br>nei secoli che ci hanno preceduto.<br> <sup>11</sup>Nessun ricordo resta degli antichi,<br>ma neppure di coloro che saranno<br>si conserverà memoria<br>presso quelli che verranno in seguito.<br> </p> <div class="titoli">L'UOMO DI FRONTE AI SUOI LIMITI</div> <div class="titoli">Il sapere, inutile fatica</div> <p><sup>12</sup>Io, Qoèlet, fui re d'Israele a Gerusalemme. <sup>13</sup>Mi sono proposto di ricercare ed esplorare con saggezza tutto ciò che si fa sotto il cielo. Questa è un'occupazione gravosa che Dio ha dato agli uomini, perché vi si affatichino. <sup>14</sup>Ho visto tutte le opere che si fanno sotto il sole, ed ecco: tutto è vanità e un correre dietro al vento.<br> <sup>15</sup>Ciò che è storto non si può raddrizzare<br>e quel che manca non si può contare.</p> <p><sup>16</sup>Pensavo e dicevo fra me: «Ecco, io sono cresciuto e avanzato in sapienza più di quanti regnarono prima di me a Gerusalemme. La mia mente ha curato molto la sapienza e la scienza». <sup>17</sup>Ho deciso allora di conoscere la sapienza e la scienza, come anche la stoltezza e la follia, e ho capito che anche questo è un correre dietro al vento. <sup>18</sup>Infatti:<br>molta sapienza, molto affanno;<br>chi accresce il sapere aumenta il dolore.<br></p>