<div class="titoli">Invito al banchetto della vita</div> <p><sup>1</sup>O voi tutti assetati, venite all'acqua,<br>voi che non avete denaro, venite,<br>comprate e mangiate; venite, comprate<br>senza denaro, senza pagare, vino e latte.<br> <sup>2</sup>Perché spendete denaro per ciò che non è pane,<br>il vostro guadagno per ciò che non sazia?<br>Su, ascoltatemi e mangerete cose buone<br>e gusterete cibi succulenti.<br> <sup>3</sup>Porgete l'orecchio e venite a me,<br>ascoltate e vivrete.<br>Io stabilirò per voi un'alleanza eterna,<br>i favori assicurati a Davide.<br> <sup>4</sup>Ecco, l'ho costituito testimone fra i popoli,<br>principe e sovrano sulle nazioni.<br> <sup>5</sup>Ecco, tu chiamerai gente che non conoscevi;<br>accorreranno a te nazioni che non ti conoscevano<br>a causa del Signore, tuo Dio,<br>del Santo d'Israele, che ti onora.<br> </p> <div class="titoli">I progetti del Signore e la sua parola</div> <p><sup>6</sup>Cercate il Signore, mentre si fa trovare,<br>invocatelo, mentre è vicino.<br> <sup>7</sup>L'empio abbandoni la sua via<br>e l'uomo iniquo i suoi pensieri;<br>ritorni al Signore che avrà misericordia di lui<br>e al nostro Dio che largamente perdona.<br> <sup>8</sup>Perché i miei pensieri non sono i vostri pensieri,<br>le vostre vie non sono le mie vie. Oracolo del Signore.<br> <sup>9</sup>Quanto il cielo sovrasta la terra,<br>tanto le mie vie sovrastano le vostre vie,<br>i miei pensieri sovrastano i vostri pensieri.<br> <sup>10</sup>Come infatti la pioggia e la neve scendono dal cielo<br>e non vi ritornano senza avere irrigato la terra,<br>senza averla fecondata e fatta germogliare,<br>perché dia il seme a chi semina<br>e il pane a chi mangia,<br> <sup>11</sup>così sarà della mia parola uscita dalla mia bocca:<br>non ritornerà a me senza effetto,<br>senza aver operato ciò che desidero<br>e senza aver compiuto ciò per cui l'ho mandata.<br> </p> <div class="titoli">Conclusione: il ritorno</div> <p><sup>12</sup>Voi dunque partirete con gioia,<br>sarete ricondotti in pace.<br>I monti e i colli davanti a voi eromperanno in grida di gioia<br>e tutti gli alberi dei campi batteranno le mani.<br> <sup>13</sup>Invece di spini cresceranno cipressi,<br>invece di ortiche cresceranno mirti;<br>ciò sarà a gloria del Signore,<br>un segno eterno che non sarà distrutto.<br></p>