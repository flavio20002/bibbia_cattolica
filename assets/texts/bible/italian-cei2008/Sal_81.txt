<div class="titoli">Invito ad ascoltare il Signore</div> <p><sup>1</sup>Al maestro del coro. Su «I torchi». Di Asaf.<br><br> <sup>2</sup>Esultate in Dio, nostra forza,<br> acclamate il Dio di Giacobbe!</p> <p><sup>3</sup>Intonate il canto e suonate il tamburello,<br> la cetra melodiosa con l'arpa.</p> <p><sup>4</sup>Suonate il corno nel novilunio,<br> nel plenilunio, nostro giorno di festa.</p> <p><sup>5</sup>Questo è un decreto per Israele,<br> un giudizio del Dio di Giacobbe,</p> <p><sup>6</sup>una testimonianza data a Giuseppe,<br> quando usciva dal paese d'Egitto.<br> Un linguaggio mai inteso io sento:</p> <p><sup>7</sup>«Ho liberato dal peso la sua spalla,<br> le sue mani hanno deposto la cesta.</p> <p><sup>8</sup>Hai gridato a me nell'angoscia<br> e io ti ho liberato;<br> nascosto nei tuoni ti ho dato risposta,<br> ti ho messo alla prova alle acque di Merìba.</p> <p><sup>9</sup>Ascolta, popolo mio:<br> contro di te voglio testimoniare.<br> Israele, se tu mi ascoltassi!</p> <p><sup>10</sup>Non ci sia in mezzo a te un dio estraneo<br> e non prostrarti a un dio straniero.</p> <p><sup>11</sup>Sono io il Signore, tuo Dio,<br> che ti ha fatto salire dal paese d'Egitto:<br> apri la tua bocca, la voglio riempire.</p> <p><sup>12</sup>Ma il mio popolo non ha ascoltato la mia voce,<br> Israele non mi ha obbedito:</p> <p><sup>13</sup>l'ho abbandonato alla durezza del suo cuore.<br> Seguano pure i loro progetti!</p> <p><sup>14</sup>Se il mio popolo mi ascoltasse!<br> Se Israele camminasse per le mie vie!</p> <p><sup>15</sup>Subito piegherei i suoi nemici<br> e contro i suoi avversari volgerei la mia mano;</p> <p><sup>16</sup>quelli che odiano il Signore gli sarebbero sottomessi<br> e la loro sorte sarebbe segnata per sempre.</p> <p><sup>17</sup>Lo nutrirei con fiore di frumento,<br> lo sazierei con miele dalla roccia».</p> <p></p>