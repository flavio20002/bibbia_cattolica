<div class="titoli">Il cammino dal sinai alle steppe di moab</div> <sup>1</sup>Il Signore parlò a Mosè e disse: <sup>2</sup>«Fatti due trombe d'argento; le farai d'argento lavorato a martello e ti serviranno per convocare la comunità e per far muovere gli accampamenti. <br> <sup>3</sup>Quando si suonerà con esse, tutta la comunità si radunerà presso di te all'ingresso della tenda del convegno. <sup>4</sup>Al suono di una tromba sola, si raduneranno presso di te i prìncipi, capi delle migliaia d'Israele. <br> <sup>5</sup>Quando le suonerete a squillo disteso, gli accampamenti che sono a levante si metteranno in cammino. <sup>6</sup>Quando le suonerete a squillo disteso una seconda volta, si metteranno in cammino gli accampamenti posti a mezzogiorno. A squillo disteso si suonerà per i loro spostamenti. <br> <sup>7</sup>Per radunare l'assemblea, suonerete, ma non con squillo disteso. <sup>8</sup>I sacerdoti figli di Aronne suoneranno le trombe; sarà per voi un rito perenne di generazione in generazione. <br> <sup>9</sup>Quando nella vostra terra entrerete in guerra contro l'avversario che vi attaccherà, suonerete le trombe a squillo disteso e sarete ricordati davanti al Signore, vostro Dio, e sarete salvati dai vostri nemici. <br> <sup>10</sup>Nel vostro giorno di gioia, nelle vostre solennità e al principio dei vostri mesi, suonerete le trombe durante i vostri olocausti e i vostri sacrifici di comunione. Esse saranno per voi un richiamo davanti al vostro Dio. Io sono il Signore, vostro Dio». <br> <div class="titoli">IL CAMMINO DAL SINAI ALLE STEPPE DI MOAB</div> <div class="titoli">Inizio del viaggio</div> <p><sup>11</sup>Il secondo anno, il secondo mese, il venti del mese, la nube si alzò da sopra la Dimora della Testimonianza. <sup>12</sup>Gli Israeliti si mossero, secondo il loro ordine di spostamento, dal deserto del Sinai. La nube si fermò nel deserto di Paran. <sup>13</sup>Così si misero in cammino la prima volta, secondo l'ordine del Signore, dato per mezzo di Mosè. <br> <sup>14</sup>Per prima si mosse l'insegna dell'accampamento dei figli di Giuda, suddivisi secondo le loro schiere. Nacson, figlio di Amminadàb, comandava la schiera di Giuda. <sup>15</sup>Netanèl, figlio di Suar, comandava la schiera della tribù dei figli di Ìssacar. <sup>16</sup>Eliàb, figlio di Chelon, comandava la schiera della tribù dei figli di Zàbulon. <sup>17</sup>La Dimora fu smontata e si mossero i figli di Gherson e i figli di Merarì, portatori della Dimora. <br> <sup>18</sup>Poi si mosse l'insegna dell'accampamento di Ruben, secondo le sue schiere. Elisùr, figlio di Sedeùr, comandava la schiera di Ruben. <sup>19</sup>Selumièl, figlio di Surisaddài, comandava la schiera della tribù dei figli di Simeone. <sup>20</sup>Eliasàf, figlio di Deuèl, comandava la schiera della tribù dei figli di Gad. <sup>21</sup>Poi si mossero i Keatiti, portatori del santuario; la Dimora veniva eretta al loro arrivo. <br> <sup>22</sup>Poi si mosse l'insegna dell'accampamento dei figli di Èfraim, suddivisi secondo le sue schiere. Elisamà, figlio di Ammiùd, comandava la schiera di Èfraim. <sup>23</sup>Gamlièl, figlio di Pedasùr, comandava la schiera della tribù dei figli di Manasse. <sup>24</sup>Abidàn, figlio di Ghideonì, comandava la schiera della tribù dei figli di Beniamino. <br> <sup>25</sup>Poi si mosse l'insegna dell'accampamento dei figli di Dan, retroguardia di tutti gli accampamenti, suddivisi secondo le loro schiere. Achièzer, figlio di Ammisaddài, comandava la schiera di Dan. <sup>26</sup>Paghièl, figlio di Ocran, comandava la schiera della tribù dei figli di Aser, <sup>27</sup>e Achirà, figlio di Enan, comandava la schiera della tribù dei figli di Nèftali. <br> <sup>28</sup>Questo era l'ordine degli spostamenti degli Israeliti, secondo le loro schiere, quando levarono le tende.<br> <sup>29</sup>Mosè disse a Obab, figlio di Reuèl il Madianita, suocero di Mosè: «Noi stiamo per partire verso il luogo del quale il Signore ha detto: «Lo darò a voi in possesso». Vieni con noi e ti faremo del bene, perché il Signore ha promesso del bene a Israele». <sup>30</sup>Ma egli replicò: «Io non verrò; anzi tornerò alla mia terra e alla mia parentela». Mosè rispose: <sup>31</sup>«Non ci abbandonare, ti prego, poiché tu conosci i luoghi dove accamparci nel deserto e sarai per noi come gli occhi. <sup>32</sup>Se vieni con noi, tutto il bene che il Signore farà a noi, noi lo faremo a te».<br> <sup>33</sup>Così partirono dal monte del Signore e fecero tre giornate di cammino; l'arca dell'alleanza del Signore si muoveva davanti a loro durante le tre giornate di cammino, per cercare loro un luogo di sosta. <sup>34</sup>La nube del Signore era sopra di loro durante il giorno, quando partivano dall'accampamento.<br> <sup>35</sup>35Quando l'arca partiva, Mosè diceva:<br> <br>«Sorgi, Signore,<br>e siano dispersi i tuoi nemici<br>e fuggano davanti a te coloro che ti odiano».<br> <br> <sup>36</sup>Quando sostava, diceva:<br> <br>«Torna, Signore,<br>alle miriadi di migliaia d'Israele».<br></p>>