<div class="titoli">Prudenza nel parlare e nell'agire</div> <p><sup>1</sup>Meglio un tozzo di pane secco con tranquillità<br>che una casa piena di banchetti con discordia.<br> <sup>2</sup>Lo schiavo intelligente prevarrà su un figlio disonorato<br>e avrà parte con i fratelli all'eredità.<br> <sup>3</sup>Il crogiuolo è per l'argento e il forno per l'oro,<br>ma chi prova i cuori è il Signore.<br> <sup>4</sup>Il malfattore presta attenzione a un labbro maldicente,<br>il bugiardo ascolta una lingua nociva.<br> <sup>5</sup>Chi deride il povero offende il suo creatore,<br>chi gioisce per colui che va in rovina non resterà impunito.<br> <sup>6</sup>Corona dei vecchi sono i figli dei figli,<br>onore dei figli i loro padri.<br> <sup>7</sup>Non s'addice all'insensato un linguaggio elevato,<br>ancor meno al principe un linguaggio falso.<br> <sup>8</sup>Il regalo di corruzione è come un talismano per chi lo possiede:<br>dovunque egli si volga ottiene successo.<br> <sup>9</sup>Chi copre la colpa cerca l'amicizia,<br>ma chi la divulga divide gli amici.<br> <sup>10</sup>Fa più effetto un rimprovero all'assennato<br>che cento percosse allo stolto.<br> <sup>11</sup>Il malvagio non cerca altro che la ribellione,<br>ma gli sarà mandato contro un messaggero senza pietà.<br> <sup>12</sup>Meglio incontrare un'orsa privata dei figli<br>che uno stolto in preda alla follia.<br> <sup>13</sup>A chi rende male per bene<br>non si allontanerà la sventura dalla sua casa.<br> <sup>14</sup>Iniziare un litigio è come aprire una diga;<br>prima che la lite si esasperi, troncala.<br> <sup>15</sup>Assolvere il reo e condannare il giusto:<br>ecco due cose che il Signore ha in orrore.<br> <sup>16</sup>A che serve il denaro in mano allo stolto?<br>Per comprare la sapienza, se non ha senno?<br> <sup>17</sup>Un amico vuol bene sempre,<br>è nato per essere un fratello nella sventura.<br> <sup>18</sup>È privo di senno l'uomo che dà la sua mano<br>e si fa garante per il suo prossimo.<br> <sup>19</sup>Chi ama la rissa ama il delitto,<br>chi ingrandisce la sua porta cerca la rovina.<br> <sup>20</sup>Chi ha un cuore perverso non troverà mai felicità<br>e chi ha la lingua tortuosa cadrà in rovina.<br> <sup>21</sup>Chi genera uno stolto ne avrà afflizione;<br>non gioirà il padre di uno sciocco.<br> <sup>22</sup>Un cuore lieto fa bene al corpo,<br>uno spirito depresso inaridisce le ossa.<br> <sup>23</sup>L'iniquo accetta regali sotto banco<br>per deviare il corso della giustizia.<br> <sup>24</sup>L'uomo prudente ha la sapienza davanti a sé,<br>ma gli occhi dello stolto vagano in capo al mondo.<br> <sup>25</sup>Un figlio stolto è un tormento per il padre<br>e un'amarezza per colei che lo ha partorito.<br> <sup>26</sup>Certo non è bene punire chi ha ragione,<br>colpire gente perbene è contro la giustizia.<br> <sup>27</sup>Chi è parco di parole possiede la scienza<br>e chi è di spirito calmo è un uomo prudente.<br> <sup>28</sup>Anche lo stolto, se tace, passa per saggio,<br>e per intelligente se tiene chiuse le labbra.<br></p>