<div class="titoli">L'INIZIO DELLA RIVOLTA MACCABAICA</div> <div class="titoli">Lo zelo del sacerdote Mattatia</div> <p><sup>1</sup>In quei giorni Mattatia, figlio di Giovanni, figlio di Simone, sacerdote della stirpe di Ioarìb, partì da Gerusalemme e venne a stabilirsi a Modin. <sup>2</sup>Egli aveva cinque figli: Giovanni chiamato anche Gaddì, <sup>3</sup>Simone chiamato Tassì, <sup>4</sup>Giuda chiamato Maccabeo, <sup>5</sup>Eleàzaro chiamato Auaràn, Giònata chiamato Affus. <sup>6</sup>Viste le azioni sacrileghe che si commettevano in Giuda e a Gerusalemme, <sup>7</sup>disse: «Ohimè! Perché mai sono nato per vedere lo strazio del mio popolo e lo strazio della città santa e debbo starmene qui mentre essa è in balìa dei nemici e il santuario è in mano agli stranieri?<br> <sup>8</sup>Il suo tempio è diventato come un uomo ignobile,<br> <sup>9</sup>gli arredi della sua gloria sono stati portati via come preda,<br>sono stati trucidati i suoi bambini nelle piazze<br>e i fanciulli dalla spada nemica.<br> <sup>10</sup>Quale popolo non ha invaso il suo regno<br>e non si è impadronito delle sue spoglie?<br> <sup>11</sup>Ogni ornamento le è stato strappato,<br>da padrona è diventata schiava.<br> <sup>12</sup>Ecco, le nostre cose sante,<br>la nostra bellezza, la nostra gloria<br>sono state devastate,<br>le hanno profanate le nazioni.<br> <sup>13</sup>Perché vivere ancora?».<br> <sup>14</sup>Mattatia e i suoi figli si stracciarono le vesti, si vestirono di sacco e fecero grande lutto.<br> <sup>15</sup>Ora i messaggeri del re, incaricati di costringere all'apostasia, vennero nella città di Modin per indurre a offrire sacrifici. <sup>16</sup>Molti Israeliti andarono con loro; invece Mattatia e i suoi figli si raccolsero in disparte. <sup>17</sup>I messaggeri del re si rivolsero a Mattatia e gli dissero: «Tu sei uomo autorevole, stimato e grande in questa città e sei sostenuto da figli e fratelli. <sup>18</sup>Su, fatti avanti per primo e adempi il comando del re, come hanno fatto tutti i popoli e gli uomini di Giuda e quelli rimasti a Gerusalemme; così tu e i tuoi figli passerete nel numero degli amici del re e tu e i tuoi figli avrete in premio oro e argento e doni in quantità». <sup>19</sup>Ma Mattatia rispose a gran voce: «Anche se tutti i popoli che sono sotto il dominio del re lo ascoltassero e ognuno abbandonasse la religione dei propri padri e volessero tutti aderire alle sue richieste, <sup>20</sup>io, i miei figli e i miei fratelli cammineremo nell'alleanza dei nostri padri. <sup>21</sup>Non sia mai che abbandoniamo la legge e le tradizioni. <sup>22</sup>Non ascolteremo gli ordini del re per deviare dalla nostra religione a destra o a sinistra». <sup>23</sup>Quando ebbe finito di pronunciare queste parole, si avvicinò un Giudeo alla vista di tutti per sacrificare sull'altare di Modin secondo il decreto del re. <sup>24</sup>Ciò vedendo, Mattatia arse di zelo; fremettero le sue viscere e fu preso da una giusta collera. Fattosi avanti di corsa, lo uccise sull'altare; <sup>25</sup>uccise nel medesimo tempo il messaggero del re, che costringeva a sacrificare, e distrusse l'altare. <sup>26</sup>Egli agiva per zelo verso la legge, come aveva fatto Fineès con Zambrì, figlio di Salom. <sup>27</sup>La voce di Mattatia tuonò nella città: «Chiunque ha zelo per la legge e vuole difendere l'alleanza mi segua!». <sup>28</sup>Fuggì con i suoi figli tra i monti, abbandonando in città quanto possedevano.<br> <sup>29</sup>Allora molti che ricercavano la giustizia e il diritto scesero nel deserto, per stabilirvisi <sup>30</sup>con i loro figli, le loro mogli e il bestiame, perché si erano inaspriti i mali sopra di loro. <sup>31</sup>Fu riferito agli uomini del re e alle milizie che stavano a Gerusalemme, nella Città di Davide, che laggiù, in luoghi nascosti del deserto, si erano raccolti uomini che avevano infranto l'editto del re. <sup>32</sup>Molti corsero a inseguirli, li raggiunsero, si accamparono di fronte a loro e si prepararono a dare battaglia in giorno di sabato. <sup>33</sup>Dicevano loro: «Ora basta! Uscite, obbedite ai comandi del re e avrete salva la vita». <sup>34</sup>Ma quelli risposero: «Non usciremo, né seguiremo gli ordini del re, profanando il giorno del sabato». <sup>35</sup>Quelli si precipitarono all'assalto contro di loro. <sup>36</sup>Ma essi non risposero loro, né lanciarono pietre, né ostruirono i nascondigli, <sup>37</sup>dichiarando: «Moriamo tutti nella nostra innocenza. Ci sono testimoni il cielo e la terra che ci fate morire ingiustamente». <sup>38</sup>Così quelli si lanciarono contro di loro in battaglia di sabato, ed essi morirono con le mogli e i figli e il loro bestiame, in numero di circa mille persone.<br> <sup>39</sup>Quando Mattatia e i suoi amici lo seppero, ne fecero grande pianto. <sup>40</sup>Poi dissero tra loro: «Se faremo tutti come hanno fatto i nostri fratelli e non combatteremo contro i pagani per la nostra vita e per le nostre leggi, in breve ci faranno sparire dalla terra». <sup>41</sup>Presero in quel giorno stesso questa decisione: «Combatteremo contro chiunque venga a darci battaglia in giorno di sabato e non moriremo tutti come sono morti i nostri fratelli nei nascondigli».<br> <sup>42</sup>Allora si unì a loro il gruppo degli Asidei, uomini di grande valore in Israele, tutti impegnati a difendere la legge; <sup>43</sup>inoltre quanti fuggivano davanti alle sventure si univano a loro e divenivano loro rinforzo. <sup>44</sup>Così organizzarono un contingente di forze e percossero con ira i peccatori e gli uomini perversi con furore; i restanti fuggirono tra i pagani per salvarsi. <sup>45</sup>Mattatia, poi, e i suoi amici andarono in giro a demolire gli altari <sup>46</sup>e fecero circoncidere a forza tutti i bambini non circoncisi che trovarono nel territorio d'Israele. <sup>47</sup>Non diedero tregua ai superbi e l'impresa ebbe buona riuscita nelle loro mani; <sup>48</sup>difesero la legge dalla prepotenza dei popoli e dei re e non la diedero vinta ai peccatori.<br> </p> <div class="titoli">Testamento e morte di Mattatia</div> <p><sup>49</sup>Intanto si avvicinava per Mattatia l'ora della morte ed egli disse ai figli: «Ora dominano superbia e ingiustizia, è il tempo della distruzione e dell'ira rabbiosa. <sup>50</sup>Ora, figli, mostrate zelo per la legge e date la vostra vita per l'alleanza dei nostri padri. <sup>51</sup>Ricordate le gesta compiute dai padri ai loro tempi e traetene gloria insigne e nome eterno. <sup>52</sup>Abramo non fu trovato forse fedele nella tentazione e ciò non gli fu accreditato a giustizia? <sup>53</sup>Giuseppe nell'ora dell'oppressione osservò il precetto e divenne signore dell'Egitto. <sup>54</sup>Fineès, nostro padre, per lo zelo dimostrato conseguì l'alleanza del sacerdozio perenne. <sup>55</sup>Giosuè, obbedendo alla divina parola, divenne giudice in Israele. <sup>56</sup>Caleb, testimoniando nell'assemblea, ebbe in sorte parte del nostro paese. <sup>57</sup>Davide per la sua pietà ottenne il trono del regno per sempre. <sup>58</sup>Elia, poiché aveva dimostrato zelo ardente per la legge, fu assunto in cielo. <sup>59</sup>Anania, Azaria e Misaele per la loro fede furono salvati dalla fiamma. <sup>60</sup>Daniele nella sua innocenza fu sottratto alle fauci dei leoni. <sup>61</sup>Così, di seguito, considerate di generazione in generazione: quanti hanno fiducia in lui non soccombono. <sup>62</sup>Non abbiate paura delle parole del perverso, perché la sua gloria andrà a finire ai rifiuti e ai vermi; <sup>63</sup>oggi è esaltato, domani non si trova più, perché ritorna alla polvere e i suoi progetti falliscono. <sup>64</sup>Figli, siate valorosi e forti nella legge, perché in essa sarete glorificati. <sup>65</sup>Ecco qui vostro fratello Simone; io so che è un uomo saggio: ascoltatelo sempre, egli sarà vostro padre. <sup>66</sup>Giuda Maccabeo, forte guerriero dalla sua gioventù, sarà capo del vostro esercito e condurrà la battaglia contro i popoli. <sup>67</sup>Radunate, dunque, intorno a voi quanti praticano la legge e vendicate il vostro popolo; <sup>68</sup>rendete il meritato castigo ai pagani e attenetevi all'ordinamento della legge». <sup>69</sup>Poi li benedisse e si riunì ai suoi padri. <sup>70</sup>Morì nell'anno centoquarantasei e fu sepolto nella tomba dei suoi padri a Modin; tutto Israele fece grande pianto su di lui.<br></p>