<div class="titoli">Contro i Filistei</div> <p><sup>1</sup>Parola del Signore che fu rivolta al profeta Geremia sui Filistei, prima che il faraone occupasse Gaza.</p> <p><sup>2</sup>Così dice il Signore:<br>«Ecco, si sollevano ondate dal settentrione,<br>diventano un torrente che straripa.<br>Allagano la terra e ciò che è in essa,<br>la città e i suoi abitanti.<br>Gli uomini gridano,<br>urlano tutti gli abitanti della terra.<br> <sup>3</sup>Allo strepito scalpitante degli zoccoli dei suoi cavalli,<br>al fragore dei suoi carri, al cigolio delle ruote,<br>i padri non si voltano verso i figli,<br>le loro mani sono senza forza,<br> <sup>4</sup>perché è arrivato il giorno<br>in cui saranno distrutti tutti i Filistei<br>e saranno abbattute Tiro e Sidone<br>con quanti sono rimasti ad aiutarle;<br>il Signore infatti distrugge i Filistei,<br>il resto dell'isola di Caftor.<br> <sup>5</sup>Fino a Gaza si sono rasati per lutto,<br>Àscalon è ridotta al silenzio.<br>Asdod, povero resto degli Anakiti,<br>fino a quando ti farai incisioni?<br> <sup>6</sup>Ah! spada del Signore,<br>quando ti concederai riposo?<br>Rientra nel fodero, férmati e càlmati.<br> <sup>7</sup>Come potrà riposare,<br>se il Signore le ha ordinato di agire?<br>Contro Àscalon e tutta la costa del mare,<br>là egli l'ha destinata».</p>