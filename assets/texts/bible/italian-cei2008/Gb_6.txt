<div class="titoli">Risposta di Giobbe a Elifaz</div> <p><sup>1</sup>Giobbe prese a dire:<br> </p> <div class="titoli">L'angoscia di Giobbe</div> <p><sup>2</sup>«Se ben si pesasse la mia angoscia<br> e sulla stessa bilancia si ponesse la mia sventura,<br> <sup>3</sup>certo sarebbe più pesante della sabbia del mare!<br> Per questo le mie parole sono così avventate,<br> <sup>4</sup>perché le saette dell'Onnipotente mi stanno infitte,<br> sicché il mio spirito ne beve il veleno<br> e i terrori di Dio mi si schierano contro!<br> <sup>5</sup>Raglia forse l'asino selvatico con l'erba davanti<br> o muggisce il bue sopra il suo foraggio?<br> <sup>6</sup>Si mangia forse un cibo insipido, senza sale?<br> O che gusto c'è nel succo di malva?<br> <sup>7</sup>Ciò che io ricusavo di toccare<br> ora è il mio cibo nauseante!<br> <sup>8</sup>Oh, mi accadesse quello che invoco<br> e Dio mi concedesse quello che spero!<br> <sup>9</sup>Volesse Dio schiacciarmi,<br> stendere la mano e sopprimermi!<br> <sup>10</sup>Questo sarebbe il mio conforto,<br> e io gioirei, pur nell'angoscia senza pietà,<br> perché non ho rinnegato i decreti del Santo.<br> <sup>11</sup>Qual è la mia forza, perché io possa aspettare,<br> o qual è la mia fine, perché io debba pazientare?<br> <sup>12</sup>La mia forza è forse quella dei macigni?<br> E la mia carne è forse di bronzo?<br> <sup>13</sup>Nulla c'è in me che mi sia di aiuto?<br> Ogni successo mi è precluso?<br> </p> <div class="titoli">Giobbe si sente abbandonato dagli amici</div> <p><sup>14</sup>A chi è sfinito dal dolore è dovuto l'affetto degli amici,<br> anche se ha abbandonato il timore di Dio.<br> <sup>15</sup>I miei fratelli sono incostanti come un torrente,<br> come l'alveo dei torrenti che scompaiono:<br> <sup>16</sup>sono torbidi per il disgelo,<br> si gonfiano allo sciogliersi della neve,<br> <sup>17</sup>ma al tempo della siccità svaniscono<br> e all'arsura scompaiono dai loro letti.<br> <sup>18</sup>Le carovane deviano dalle loro piste,<br> avanzano nel deserto e vi si perdono;<br> <sup>19</sup>le carovane di Tema li cercano con lo sguardo,<br> i viandanti di Saba sperano in essi:<br> <sup>20</sup>ma rimangono delusi d'aver sperato,<br> giunti fin là, ne restano confusi.<br> <sup>21</sup>Così ora voi non valete niente:<br> vedete una cosa che fa paura e vi spaventate.<br> <sup>22</sup>Vi ho detto forse: «Datemi qualcosa»,<br> o «Con i vostri beni pagate il mio riscatto»,<br> <sup>23</sup>o «Liberatemi dalle mani di un nemico»,<br> o «Salvatemi dalle mani dei violenti»?<br> <sup>24</sup>Istruitemi e allora io tacerò,<br> fatemi capire in che cosa ho sbagliato.<br> <sup>25</sup>Che hanno di offensivo le mie sincere parole<br> e che cosa dimostrano le vostre accuse?<br> <sup>26</sup>Voi pretendete di confutare le mie ragioni,<br> e buttate al vento i detti di un disperato.<br> <sup>27</sup>Persino su un orfano gettereste la sorte<br> e fareste affari a spese di un vostro amico.<br> <sup>28</sup>Ma ora degnatevi di volgervi verso di me:<br> davanti a voi non mentirò.<br> <sup>29</sup>Su, ricredetevi: non siate ingiusti!<br> Ricredetevi: io sono nel giusto!<br> <sup>30</sup>C'è forse iniquità sulla mia lingua<br> o il mio palato non sa distinguere il male?<br></p>