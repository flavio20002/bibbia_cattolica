<div class="titoli">Invocazione a Dio contro il peccato</div> <p><sup>1</sup>Salmo. Di Davide.<br><br> Signore, a te grido, accorri in mio aiuto;<br> porgi l'orecchio alla mia voce quando t'invoco.</p> <p><sup>2</sup>La mia preghiera stia davanti a te come incenso,<br> le mie mani alzate come sacrificio della sera.</p> <p><sup>3</sup>Poni, Signore, una guardia alla mia bocca,<br> sorveglia la porta delle mie labbra.</p> <p><sup>4</sup>Non piegare il mio cuore al male,<br> a compiere azioni criminose con i malfattori:<br> che io non gusti i loro cibi deliziosi.</p> <p><sup>5</sup>Mi percuota il giusto e il fedele mi corregga,<br> l'olio del malvagio non profumi la mia testa,<br> tra le loro malvagità continui la mia preghiera.</p> <p><sup>6</sup>Siano scaraventati sulle rocce i loro capi<br> e sentano quanto sono dolci le mie parole:</p> <p><sup>7</sup>«Come si lavora e si dissoda la terra,<br> le loro ossa siano disperse alla bocca degli inferi».</p> <p><sup>8</sup>A te, Signore Dio, sono rivolti i miei occhi;<br> in te mi rifugio, non lasciarmi indifeso.</p> <p><sup>9</sup>Proteggimi dal laccio che mi tendono,<br> dalle trappole dei malfattori.</p> <p><sup>10</sup>I malvagi cadano insieme nelle loro reti,<br> mentre io, incolume, passerò oltre.</p> <p></p>