<div class="titoli">Vincere la golosità</div> <p><sup>1</sup>Quando siedi a mangiare con uno che ha autorità,<br>bada bene a ciò che ti è messo davanti;<br> <sup>2</sup>mettiti un coltello alla gola,<br>se hai molto appetito.<br> <sup>3</sup>Non bramare le sue ghiottonerie,<br>perché sono un cibo fallace.<br> <sup>4</sup>Non affannarti per accumulare ricchezze,<br>sii intelligente e rinuncia.<br> <sup>5</sup>Su di esse volano i tuoi occhi<br>ma già non ci sono più:<br>perché mettono ali come aquila e volano verso il cielo.<br> <sup>6</sup>Non mangiare il pane dell'avaro<br>e non bramare le sue ghiottonerie,<br> <sup>7</sup>perché, come uno che pensa solo a se stesso,<br>ti dirà: «Mangia e bevi»,<br>ma il suo cuore non è con te.<br> <sup>8</sup>Vomiterai il boccone che hai mangiato<br>e rovinerai le tue parole gentili.<br> </p> <div class="titoli">Rispettare il prossimo e i suoi beni</div> <p><sup>9</sup>Non parlare agli orecchi di uno stolto,<br>perché egli disprezzerà le tue sagge parole.<br> <sup>10</sup>Non spostare il confine antico,<br>e non invadere il campo degli orfani,<br> <sup>11</sup>perché il loro vendicatore è forte<br>e difenderà la loro causa contro di te.<br> <sup>12</sup>Apri il tuo cuore alla correzione<br>e il tuo orecchio ai discorsi sapienti.<br> <sup>13</sup>Non risparmiare al fanciullo la correzione,<br>perché se lo percuoti con il bastone non morirà;<br> <sup>14</sup>anzi, se lo percuoti con il bastone,<br>lo salverai dal regno dei morti.<br> </p> <div class="titoli">Consigli di un padre</div> <p><sup>15</sup>Figlio mio, se il tuo cuore sarà saggio,<br>anche il mio sarà colmo di gioia.<br> <sup>16</sup>Esulterò dentro di me,<br>quando le tue labbra diranno parole rette.<br> <sup>17</sup>Non invidiare in cuor tuo i peccatori,<br>ma resta sempre nel timore del Signore, <br> <sup>18</sup>perché così avrai un avvenire<br>e la tua speranza non sarà stroncata.<br> <sup>19</sup>Ascolta, figlio mio, e sii saggio<br>e indirizza il tuo cuore sulla via retta.<br> <sup>20</sup>Non essere fra quelli che s'inebriano di vino<br>né fra coloro che sono ingordi di carne,<br> <sup>21</sup>perché l'ubriacone e l'ingordo impoveriranno<br>e di stracci li rivestirà la sonnolenza.<br> <sup>22</sup>Ascolta tuo padre che ti ha generato,<br>non disprezzare tua madre quando è vecchia.<br> <sup>23</sup>Acquista la verità e non rivenderla,<br>la sapienza, l'educazione e la prudenza.<br> <sup>24</sup>Il padre del giusto gioirà pienamente,<br>e chi ha generato un saggio se ne compiacerà.<br> <sup>25</sup>Gioiscano tuo padre e tua madre<br>e si rallegri colei che ti ha generato.<br> <sup>26</sup>Fa' bene attenzione a me, figlio mio,<br>e piacciano ai tuoi occhi le mie vie:<br> <sup>27</sup>una fossa profonda è la prostituta,<br>e un pozzo stretto la straniera.<br> <sup>28</sup>Ella si apposta come un ladro<br>e fra gli uomini fa crescere il numero dei traditori.<br> </p> <div class="titoli">Il ritratto dell'ubriaco</div> <p><sup>29</sup>Per chi i guai? Per chi i lamenti?<br>Per chi i litigi? Per chi i gemiti?<br>A chi le percosse per futili motivi?<br>A chi gli occhi torbidi?<br> <sup>30</sup>Per quelli che si perdono dietro al vino,<br>per quelli che assaporano bevande inebrianti.<br> <sup>31</sup>Non guardare il vino come rosseggia,<br>come scintilla nella coppa<br>e come scorre morbidamente;<br> <sup>32</sup>finirà per morderti come un serpente<br>e pungerti come una vipera.<br> <sup>33</sup>Allora i tuoi occhi vedranno cose strane<br>e la tua mente dirà cose sconnesse.<br> <sup>34</sup>Ti parrà di giacere in alto mare<br>o di giacere in cima all'albero maestro.<br> <sup>35</sup>«Mi hanno picchiato, ma non sento male.<br>Mi hanno bastonato, ma non me ne sono accorto.<br>Quando mi sveglierò? Ne chiederò dell'altro!».<br></p>