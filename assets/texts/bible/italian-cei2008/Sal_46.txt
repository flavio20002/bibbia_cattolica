<div class="titoli">Dio, nostro rifugio e nostra forza</div> <p><sup>1</sup>Al maestro del coro. Dei figli di Core. Per voci di soprano. Canto.<br><br> <sup>2</sup>Dio è per noi rifugio e fortezza,<br> aiuto infallibile si è mostrato nelle angosce.</p> <p><sup>3</sup>Perciò non temiamo se trema la terra,<br> se vacillano i monti nel fondo del mare.</p> <p><sup>4</sup>Fremano, si gonfino le sue acque,<br> si scuotano i monti per i suoi flutti.</p> <p><sup>5</sup>Un fiume e i suoi canali rallegrano la città di Dio,<br> la più santa delle dimore dell'Altissimo.</p> <p><sup>6</sup>Dio è in mezzo ad essa: non potrà vacillare.<br> Dio la soccorre allo spuntare dell'alba.</p> <p><sup>7</sup>Fremettero le genti, vacillarono i regni;<br> egli tuonò: si sgretolò la terra.</p> <p><sup>8</sup>Il Signore degli eserciti è con noi,<br> nostro baluardo è il Dio di Giacobbe.</p> <p><sup>9</sup>Venite, vedete le opere del Signore,<br> egli ha fatto cose tremende sulla terra.</p> <p><sup>10</sup>Farà cessare le guerre sino ai confini della terra,<br> romperà gli archi e spezzerà le lance,<br> brucerà nel fuoco gli scudi.</p> <p><sup>11</sup>Fermatevi! Sappiate che io sono Dio,<br> eccelso tra le genti, eccelso sulla terra.</p> <p><sup>12</sup>Il Signore degli eserciti è con noi,<br> nostro baluardo è il Dio di Giacobbe. </p> <p></p>