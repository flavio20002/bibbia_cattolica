<div class="titoli">Non farti garante di nessuno</div> <p><sup>1</sup>Figlio mio, se hai garantito per il tuo prossimo,<br>se hai dato la tua mano per un estraneo,<br> <sup>2</sup>se ti sei legato con ciò che hai detto<br>e ti sei lasciato prendere dalle parole della tua bocca,<br> <sup>3</sup>figlio mio, fa' così per liberartene:<br>poiché sei caduto nelle mani del tuo prossimo,<br>va', gèttati ai suoi piedi, importuna il tuo prossimo;<br> <sup>4</sup>non concedere sonno ai tuoi occhi<br>né riposo alle tue palpebre,<br> <sup>5</sup>così potrai liberartene come la gazzella dal laccio,<br>come un uccello dalle mani del cacciatore.<br> </p> <div class="titoli">Il pigro</div> <p><sup>6</sup>Va' dalla formica, o pigro,<br>guarda le sue abitudini e diventa saggio.<br> <sup>7</sup>Essa non ha né capo<br>né sorvegliante né padrone,<br> <sup>8</sup>eppure d'estate si procura il vitto,<br>al tempo della mietitura accumula il cibo.<br> <sup>9</sup>Fino a quando, pigro, te ne starai a dormire?<br>Quando ti scuoterai dal sonno?<br> <sup>10</sup>Un po' dormi, un po' sonnecchi,<br>un po' incroci le braccia per riposare,<br> <sup>11</sup>e intanto arriva a te la povertà, come un vagabondo,<br>e l'indigenza, come se tu fossi un accattone.<br> </p> <div class="titoli">Il malvagio</div> <p><sup>12</sup>Il perverso, uomo iniquo,<br>cammina pronunciando parole tortuose,<br> <sup>13</sup>ammicca con gli occhi, stropiccia i piedi<br>e fa cenni con le dita.<br> <sup>14</sup>Nel suo cuore il malvagio trama cose perverse,<br>in ogni tempo suscita liti.<br> <sup>15</sup>Per questo improvvisa verrà la sua rovina,<br>ed egli, in un attimo, crollerà senza rimedio.<br> </p> <div class="titoli">Le cose che Dio detesta</div> <p><sup>16</sup>Sei cose odia il Signore,<br>anzi sette gli sono in orrore:<br> <sup>17</sup>occhi alteri, lingua bugiarda,<br>mani che versano sangue innocente,<br> <sup>18</sup>cuore che trama iniqui progetti,<br>piedi che corrono rapidi verso il male,<br> <sup>19</sup>falso testimone che diffonde menzogne<br>e chi provoca litigi tra fratelli.<br> </p> <div class="titoli">Non cedere alle lusinghe dell'adultera</div> <p><sup>20</sup>Figlio mio, osserva il comando di tuo padre<br>e non disprezzare l'insegnamento di tua madre.<br> <sup>21</sup>Fissali sempre nel tuo cuore,<br>appendili al collo.<br> <sup>22</sup>Quando cammini ti guideranno,<br>quando riposi veglieranno su di te,<br>quando ti desti ti parleranno,<br> <sup>23</sup>perché il comando è una lampada<br>e l'insegnamento una luce<br>e un sentiero di vita l'istruzione che ti ammonisce:<br> <sup>24</sup>ti proteggeranno dalla donna altrui,<br>dalle parole seducenti della donna sconosciuta.<br> <sup>25</sup>Non desiderare in cuor tuo la sua bellezza,<br>non lasciarti adescare dai suoi sguardi,<br> <sup>26</sup>poiché, se la prostituta cerca il pane,<br>la donna sposata ambisce una vita preziosa.<br> <sup>27</sup>Si può portare il fuoco sul petto<br>senza bruciarsi i vestiti,<br> <sup>28</sup>o camminare sulle braci<br>senza scottarsi i piedi?<br> <sup>29</sup>Così chi si accosta alla donna altrui:<br>chi la tocca non resterà impunito.<br> <sup>30</sup>Non si disapprova un ladro, se ruba<br>per soddisfare l'appetito quando ha fame;<br> <sup>31</sup>eppure, se è preso, dovrà restituire sette volte<br>e consegnare tutti i beni della sua casa.<br> <sup>32</sup>Chi commette adulterio è un insensato,<br>agendo in tal modo rovina se stesso.<br> <sup>33</sup>Incontrerà percosse e disonore,<br>la sua vergogna non sarà cancellata,<br> <sup>34</sup>poiché la gelosia accende l'ira del marito,<br>che non avrà pietà nel giorno della vendetta.<br> <sup>35</sup>Egli non accetterà compenso alcuno,<br>rifiuterà ogni dono, anche se grande.<br></p>