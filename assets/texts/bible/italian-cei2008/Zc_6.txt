<div class="titoli">Ottava visione: i quattro carri</div> <p><sup>1</sup>Alzai ancora gli occhi per osservare, ed ecco quattro carri uscire in mezzo a due montagne e le montagne erano di bronzo. <sup>2</sup>Il primo carro aveva cavalli rossi, il secondo cavalli neri, <sup>3</sup>il terzo cavalli bianchi e il quarto cavalli pezzati, screziati. <sup>4</sup>Domandai all'angelo che parlava con me: «Che cosa significano quelli, mio signore?». <sup>5</sup>E l'angelo: «Sono i quattro venti del cielo che partono dopo essersi presentati al Signore di tutta la terra. <sup>6</sup>I cavalli neri vanno verso la terra del settentrione, seguiti da quelli bianchi; i pezzati invece si dirigono verso la terra del mezzogiorno, <sup>7</sup>quelli screziati escono e fremono di percorrere la terra». Egli disse loro: «Andate, percorrete la terra». Essi partirono per percorrere la terra. <sup>8</sup>Poi mi chiamò e mi disse: «Ecco, quelli che vanno verso la terra del settentrione calmano il mio spirito su quella terra».<br> </p> <div class="titoli">La corona, Giosuè e il Germoglio</div> <p><sup>9</sup>Mi fu rivolta questa parola del Signore: <sup>10</sup>«Prendi fra i deportati, fra quelli di Cheldài, di Tobia e di Iedaià, oro e argento e va' nel medesimo giorno a casa di Giosia, figlio di Sofonia, che è ritornato da Babilonia. <sup>11</sup>Prendi quell'argento e quell'oro e ne farai una corona che porrai sul capo di Giosuè, figlio di Iosadàk, sommo sacerdote. <sup>12</sup>Gli riferirai: Dice il Signore degli eserciti: Ecco un uomo che si chiama Germoglio: fiorirà dove si trova e ricostruirà il tempio del Signore. <sup>13</sup>Sì, egli ricostruirà il tempio del Signore, egli riceverà la gloria, egli siederà da sovrano sul suo trono. Un sacerdote siederà sul suo trono e fra i due regnerà una pace perfetta. <sup>14</sup>La corona resterà come gradito memoriale nel tempio del Signore, in onore di Cheldài, Tobia, Iedaià e in onore del figlio di Sofonia. <sup>15</sup>Anche da lontano verranno a riedificare il tempio del Signore. Così riconoscerete che il Signore degli eserciti mi ha inviato a voi. Ciò avverrà, se ascolterete la voce del Signore, vostro Dio».<br></p>