<div class="titoli">Intervento di Dio contro i nemici d'Israele</div> <p><sup>1</sup>Guai a te, che devasti e non sei stato devastato,<br>che saccheggi e non sei stato saccheggiato:<br>sarai devastato, quando avrai finito di devastare,<br>ti saccheggeranno, quando avrai finito di saccheggiare.<br> <sup>2</sup>Pietà di noi, Signore, in te speriamo;<br>sii il nostro braccio ogni mattina,<br>nostra salvezza nel tempo dell'angoscia.<br> <sup>3</sup>Alla voce del tuo fragore fuggono i popoli,<br>quando t'innalzi si disperdono le nazioni.<br> <sup>4</sup>Si ammucchia la preda come si ammucchiano le cavallette,<br>ci si precipita sopra come si precipitano le locuste.<br> <sup>5</sup>Eccelso è il Signore perché abita in alto;<br>egli riempie Sion di diritto e di giustizia.<br> <sup>6</sup>C'è sicurezza nei tuoi giorni,<br>sapienza e conoscenza sono ricchezze che salvano;<br>il timore del Signore è il suo tesoro.<br> <sup>7</sup>Ecco, gli araldi gridano di fuori,<br>piangono amaramente i messaggeri di pace.<br> <sup>8</sup>Sono deserte le strade,<br>non c'è chi passi per la via.<br>È stata infranta l'alleanza,<br>sono stati respinti i testimoni,<br>non si è avuto riguardo per nessuno.<br> <sup>9</sup>La terra è in lutto, è piena di squallore,<br>si scolora il Libano e sfiorisce;<br>la pianura di Saron è simile a una steppa,<br>sono brulli i monti di Basan e il Carmelo.<br> <sup>10</sup>«Ora mi alzerò - dice il Signore -,<br>ora mi innalzerò, ora mi esalterò.<br> <sup>11</sup>Avete concepito fieno, partorirete paglia;<br>il vostro soffio è un fuoco: vi divorerà.<br> <sup>12</sup>I popoli saranno fornaci per calce,<br>spini tagliati da bruciare nel fuoco.<br> <sup>13</sup>Ascoltate, voi lontani, quanto ho fatto, <br>riconoscete, voi vicini, qual è la mia forza».<br> <sup>14</sup>A Sion hanno paura i peccatori,<br>uno spavento si è impadronito dei malvagi.<br>Chi di noi può abitare presso un fuoco divorante?<br>Chi di noi può abitare tra fiamme perenni?<br> <sup>15</sup>Colui che cammina nella giustizia e parla con lealtà,<br>che rifiuta un guadagno frutto di oppressione,<br>scuote le mani per non prendere doni di corruzione,<br>si tura le orecchie per non ascoltare proposte sanguinarie<br>e chiude gli occhi per non essere attratto dal male:<br> <sup>16</sup>costui abiterà in alto,<br>fortezze sulle rocce saranno il suo rifugio,<br>gli sarà dato il pane, avrà l'acqua assicurata.<br> </p> <div class="titoli">Visione di pace per Gerusalemme</div> <p><sup>17</sup>I tuoi occhi vedranno un re nel suo splendore,<br>contempleranno una terra sconfinata.<br> <sup>18</sup>Il tuo cuore mediterà con terrore:<br>«Dov'è colui che registra?<br>Dov'è colui che pesa il denaro?<br>Dov'è colui che ispeziona le torri?».<br> <sup>19</sup>Non vedrai più quel popolo insolente,<br>popolo dal linguaggio oscuro, incomprensibile,<br>dalla lingua barbara che non si capisce.<br> <sup>20</sup>Guarda Sion,<br>la città delle nostre feste!<br>I tuoi occhi vedranno Gerusalemme,<br>dimora tranquilla, tenda che non sarà più rimossa,<br>i suoi paletti non saranno divelti,<br>nessuna delle sue cordicelle sarà strappata.<br> <sup>21</sup>Ma è là che è potente il Signore per noi,<br>regione di fiumi e larghi canali;<br>non ci passerà nave a remi<br>né l'attraverserà naviglio potente.<br> <sup>22</sup>Poiché il Signore è nostro giudice,<br>il Signore è nostro legislatore,<br>il Signore è nostro re:<br>egli ci salverà.<br> <sup>23</sup>Sono allentate le sue corde,<br>non tengono più l'albero diritto,<br>non spiegano più le vele.<br>Allora sarà divisa in grande abbondanza <br>la preda della rapina. <br>Gli zoppi faranno un ricco bottino.<br> <sup>24</sup>Nessuno degli abitanti dirà:<br>«Io sono malato».<br>Il popolo che vi dimora<br>è stato assolto dalle sue colpe.<br></p>