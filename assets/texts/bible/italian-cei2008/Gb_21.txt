<div class="titoli">RISPOSTA DI GIOBBE A SOFAR</div> <p><sup>1</sup>Giobbe prese a dire:<br> </p> <div class="titoli">Perchè i malvagi hanno successo nella vita?</div> <p><sup>2</sup>«Ascoltate bene la mia parola<br> e sia questo almeno il conforto che mi date.<br> <sup>3</sup>Tollerate che io parli<br> e, dopo che avrò parlato, deridetemi pure.<br> <sup>4</sup>Mi lamento forse di un uomo?<br> E perché non dovrei perdere la pazienza?<br> <sup>5</sup>Statemi attenti e resterete stupiti,<br> mettetevi la mano sulla bocca.<br> <sup>6</sup>Se io ci penso, rimango turbato<br> e la mia carne è presa da un brivido.<br> <sup>7</sup>Perché i malvagi continuano a vivere,<br> e invecchiando diventano più forti e più ricchi?<br> <sup>8</sup>La loro prole prospera insieme con loro,<br> i loro rampolli crescono sotto i loro occhi.<br> <sup>9</sup>Le loro case sono tranquille e senza timori;<br> il bastone di Dio non pesa su di loro.<br> <sup>10</sup>Il loro toro monta senza mai fallire,<br> la mucca partorisce senza abortire.<br> <sup>11</sup>Mandano fuori, come un gregge, i loro ragazzi<br> e i loro figli danzano in festa.<br> <sup>12</sup>Cantano al ritmo di tamburelli e di cetre,<br> si divertono al suono dei flauti.<br> <sup>13</sup>Finiscono nel benessere i loro giorni<br> e scendono tranquilli nel regno dei morti.<br> <sup>14</sup>Eppure dicevano a Dio: «Allontànati da noi,<br> non vogliamo conoscere le tue vie.<br> <sup>15</sup>Chi è l'Onnipotente, perché dobbiamo servirlo?<br> E che giova pregarlo?».<br> <sup>16</sup>Essi hanno in mano il loro benessere<br> e il consiglio degli empi è lontano da lui.<br> <sup>17</sup>Quante volte si spegne la lucerna degli empi,<br> e la sventura piomba su di loro,<br> e infligge loro castighi con ira?<br> <sup>18</sup>Sono essi come paglia sollevata al vento<br> o come pula in preda all'uragano?<br> <sup>19</sup>«Dio - si dirà - riserva il castigo per i figli dell'empio».<br> No, lo subisca e lo senta lui il castigo!<br> <sup>20</sup>Veda con i suoi occhi la sua rovina<br> e beva dell'ira dell'Onnipotente!<br> <sup>21</sup>Che cosa gli importa infatti della sua casa quando è morto,<br> quando il numero dei suoi mesi è finito?<br> <sup>22</sup>S'insegna forse la scienza a Dio,<br> a lui che giudica gli esseri celesti?<br> <sup>23</sup>Uno muore in piena salute,<br> tutto tranquillo e prospero;<br> <sup>24</sup>i suoi fianchi sono coperti di grasso<br> e il midollo delle sue ossa è ben nutrito.<br> <sup>25</sup>Un altro muore con l'amarezza in cuore,<br> senza aver mai assaporato la gioia.<br> <sup>26</sup>Eppure entrambi giacciono insieme nella polvere<br> e i vermi li ricoprono.<br> <sup>27</sup>Ecco, io conosco bene i vostri pensieri<br> e i progetti che tramate contro di me!<br> <sup>28</sup>Infatti voi dite: «Dov'è la casa del nobile,<br> dove sono le tende degli empi?».<br> <sup>29</sup>Perché non avete chiesto a chi ha viaggiato<br> e non avete considerato attentamente le loro prove?<br> <sup>30</sup>Cioè che nel giorno della sciagura è risparmiato il malvagio<br> e nel giorno dell'ira egli trova scampo?<br> <sup>31</sup>Chi gli rimprovera in faccia la sua condotta<br> e di quel che ha fatto chi lo ripaga?<br> <sup>32</sup>Egli sarà portato al sepolcro,<br> sul suo tumulo si veglia<br> <sup>33</sup>e gli sono lievi le zolle della valle.<br> Camminano dietro a lui tutti gli uomini<br> e innanzi a sé ha una folla senza numero.<br> <sup>34</sup>E voi vorreste consolarmi con argomenti vani!<br> Nelle vostre risposte non c'è altro che inganno».<br></p>