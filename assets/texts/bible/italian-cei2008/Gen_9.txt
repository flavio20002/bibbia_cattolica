<div class="titoli">L'ubriachezza di Noè</div> <p><sup>1</sup>Dio benedisse Noè e i suoi figli e disse loro: «Siate fecondi e moltiplicatevi e riempite la terra. <sup>2</sup>Il timore e il terrore di voi sia in tutti gli animali della terra e in tutti gli uccelli del cielo. Quanto striscia sul suolo e tutti i pesci del mare sono dati in vostro potere. <sup>3</sup>Ogni essere che striscia e ha vita vi servirà di cibo: vi do tutto questo, come già le verdi erbe. <sup>4</sup>Soltanto non mangerete la carne con la sua vita, cioè con il suo sangue. <sup>5</sup>Del sangue vostro, ossia della vostra vita, io domanderò conto; ne domanderò conto a ogni essere vivente e domanderò conto della vita dell'uomo all'uomo, a ognuno di suo fratello. <br> <br> <sup>6</sup>Chi sparge il sangue dell'uomo, <br>dall'uomo il suo sangue sarà sparso, <br>perché a immagine di Dio <br>è stato fatto l'uomo. <br> <sup>7</sup>E voi, siate fecondi e moltiplicatevi, <br>siate numerosi sulla terra e dominatela». <br> <br> <sup>8</sup>Dio disse a Noè e ai suoi figli con lui: <sup>9</sup>«Quanto a me, ecco io stabilisco la mia alleanza con voi e con i vostri discendenti dopo di voi, <sup>10</sup>con ogni essere vivente che è con voi, uccelli, bestiame e animali selvatici, con tutti gli animali che sono usciti dall'arca, con tutti gli animali della terra. <sup>11</sup>Io stabilisco la mia alleanza con voi: non sarà più distrutta alcuna carne dalle acque del diluvio, né il diluvio devasterà più la terra». <br> <sup>12</sup>Dio disse: <br> <br>«Questo è il segno dell'alleanza, <br>che io pongo tra me e voi <br>e ogni essere vivente che è con voi, <br>per tutte le generazioni future. <br> <sup>13</sup>Pongo il mio arco sulle nubi, <br>perché sia il segno dell'alleanza <br>tra me e la terra. <br> <sup>14</sup>Quando ammasserò le nubi sulla terra <br>e apparirà l'arco sulle nubi, <br> <sup>15</sup>ricorderò la mia alleanza <br>che è tra me e voi <br>e ogni essere che vive in ogni carne, <br>e non ci saranno più le acque per il diluvio, <br>per distruggere ogni carne. <br> <sup>16</sup>L'arco sarà sulle nubi, <br>e io lo guarderò per ricordare l'alleanza eterna <br>tra Dio e ogni essere <br>che vive in ogni carne che è sulla terra». <br> <br> <sup>17</sup>Disse Dio a Noè: «Questo è il segno dell'alleanza che io ho stabilito tra me e ogni carne che è sulla terra».</p> <p><sup>18</sup>I figli di Noè che uscirono dall'arca furono Sem, Cam e Iafet; Cam è il padre di Canaan. <sup>19</sup>Questi tre sono i figli di Noè e da questi fu popolata tutta la terra.<br> <sup>20</sup>Ora Noè, coltivatore della terra, cominciò a piantare una vigna. <sup>21</sup>Avendo bevuto il vino, si ubriacò e si denudò all'interno della sua tenda. <sup>22</sup>Cam, padre di Canaan, vide la nudità di suo padre e raccontò la cosa ai due fratelli che stavano fuori. <sup>23</sup>Allora Sem e Iafet presero il mantello, se lo misero tutti e due sulle spalle e, camminando a ritroso, coprirono la nudità del loro padre; avendo tenuto la faccia rivolta indietro, non videro la nudità del loro padre.<br> <sup>24</sup>Quando Noè si fu risvegliato dall'ebbrezza, seppe quanto gli aveva fatto il figlio minore; <sup>25</sup>allora disse:<br> <br>«Sia maledetto Canaan!<br>Schiavo degli schiavi<br>sarà per i suoi fratelli!».<br> <br> <sup>26</sup>E aggiunse:<br> <br>«Benedetto il Signore, Dio di Sem,<br>Canaan sia suo schiavo!<br> <sup>27</sup>Dio dilati Iafet<br>ed egli dimori nelle tende di Sem,<br>Canaan sia suo schiavo!».<br> <br> <sup>28</sup>Noè visse, dopo il diluvio, trecentocinquanta anni. <sup>29</sup>L'intera vita di Noè fu di novecentocinquanta anni; poi morì.<br></p>