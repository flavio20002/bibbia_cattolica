<div class="titoli">PRESENTAZIONE DEI PERSONAGGI</div> <div class="titoli">Sogno premonitore di Mardocheo</div> <p><sup>1a</sup>Nel secondo anno di regno del grande re Artaserse, il giorno primo di Nisan, Mardocheo, figlio di Giàiro, figlio di Simei, figlio di Kis, della tribù di Beniamino, ebbe in sogno una visione. <sup>1b</sup>Egli era un Giudeo che abitava nella città di Susa, un uomo ragguardevole, che prestava servizio alla corte del re <sup>1c</sup>e proveniva dal gruppo degli esuli che Nabucodònosor, re di Babilonia, aveva deportato da Gerusalemme con Ieconia, re della Giudea. <br> <sup>1d</sup>Questo fu il suo sogno: ecco, grida e tumulto, tuoni e terremoto, sconvolgimenti sulla terra. <sup>1e</sup>Ed ecco: due enormi draghi avanzarono, tutti e due pronti alla lotta, e risuonò potente il loro grido. <sup>1f</sup>Al loro grido ogni nazione si preparò alla guerra, per combattere contro il popolo dei giusti. <sup>1g</sup>Ecco, un giorno di tenebre e di caligine! Tribolazione e angustia, afflizione e grandi sconvolgimenti sulla terra! <sup>1h</sup>Tutta la nazione dei giusti rimase sconvolta: essi, temendo la propria rovina, si prepararono a morire e levarono a Dio il loro grido. <sup>1i</sup>Ma dal loro grido, come da una piccola fonte, sorse un grande fiume con acque abbondanti. <sup>1k</sup>Apparvero la luce e il sole: gli umili furono esaltati e divorarono i superbi.<br> <sup>1l</sup>Mardocheo allora si svegliò: aveva visto questo sogno e quello che Dio aveva deciso di fare; in cuor suo continuava a ripensarvi fino a notte, cercando di comprenderlo in ogni suo particolare.<br> <sup>1m</sup>Mardocheo alloggiava alla corte con Gabatà e Tarra, i due eunuchi del re che custodivano la corte. <sup>1n</sup>Intese i loro ragionamenti, indagò sui loro disegni e venne a sapere che quelli si preparavano a mettere le mani sul re Artaserse. Allora ne avvertì il re. <sup>1o</sup>Il re sottopose i due eunuchi a un interrogatorio: essi confessarono e furono tolti di mezzo. <br> <sup>1p</sup>Poi il re fece scrivere questi fatti nelle cronache e anche Mardocheo li mise per iscritto. <sup>1q</sup>Il re costituì Mardocheo funzionario della corte e gli fece regali in compenso di queste cose. <br> <sup>1r</sup>Ma vi era anche Aman, figlio di Amadàta, il Bugeo, che era molto stimato presso il re e cercò il modo di fare del male a Mardocheo e al suo popolo, per questa faccenda che riguardava i due eunuchi del re.<br> </p> <div class="titoli">I banchetti di Artaserse e la ribellione di Vasti</div> <p><sup>1s</sup>Dopo queste cose, al tempo di Artaserse - quell'Artaserse che regnava dall'India sopra centoventisette province -, <sup>2</sup>proprio in quel tempo il re Artaserse, che regnava nella città di Susa, <sup>3</sup>l'anno terzo del suo regno fece un banchetto per gli amici e per quelli delle altre nazionalità, per i nobili dei Persiani e i dei Medi e per i prefetti delle province. <sup>4</sup>Dopo aver mostrato loro le ricchezze del suo regno e il fasto attraente della sua ricchezza per centoottanta giorni, <sup>5</sup>quando si compirono i giorni delle nozze, il re fece un banchetto per i rappresentanti delle nazioni che si trovavano nella città, per sei giorni, nella sala della reggia. <sup>6</sup>La sala era adornata con drappi di lino delicato e pregiato, appesi a cordoni di lino color porpora, fissati a ganci d'oro e d'argento, su colonne di marmo pario e di pietra. I divani erano d'oro e d'argento, sopra un pavimento di pietra verde smeraldo e di madreperla e di marmo pario; vi erano inoltre tappeti con ricami variegati e rose disposte in circolo. <sup>7</sup>Per bere c'erano coppe d'oro e d'argento, come pure un piccolo calice di turchese, del valore di trentamila talenti. Il vino era abbondante e dolce e lo stesso re ne beveva. <sup>8</sup>Si poteva bere senza limiti: così infatti aveva voluto il re, ordinando ai camerieri di soddisfare il desiderio suo e degli altri.<br> <sup>9</sup>Anche Vasti, la regina, tenne un banchetto per le donne nella stessa reggia di Artaserse. <sup>10</sup>Il settimo giorno il re, euforico per il vino, ordinò ad Aman, Bazan, Tarra, Borazè, Zatoltà, Abatazà, Tarabà, i sette eunuchi che erano al servizio del re Artaserse, <sup>11</sup>di far venire davanti a lui la regina per intronizzarla, ponendole sul capo il diadema, e per mostrare ai prìncipi e alle nazioni la sua bellezza: era infatti molto bella. <sup>12</sup>Ma la regina Vasti rifiutò di andare con gli eunuchi. Il re ne fu addolorato e irritato <sup>13</sup>e disse ai suoi amici: «Così e così ha parlato Vasti: giudicate, dunque, secondo la legge e il diritto». <sup>14</sup>Si fecero avanti Archeseo e Sarsateo e Maleseàr, prìncipi dei Persiani e dei Medi, che erano più vicini al re e che, primi, sedevano accanto al re, <sup>15</sup>e gli espressero il proprio parere su che cosa si dovesse fare alla regina Vasti, secondo le leggi, perché non aveva eseguito l'ordine datole dal re Artaserse per mezzo degli eunuchi.<br> <sup>16</sup>Mucheo disse in presenza del re e dei prìncipi: «La regina Vasti ha mancato non solo nei confronti del re, ma anche nei confronti di tutti i prìncipi e i capi del re <sup>17</sup>- infatti costui aveva riferito loro le parole della regina e come ella aveva risposto al re - e, come ella ha risposto al re Artaserse, <sup>18</sup>così oggi le altre principesse dei capi dei Persiani e dei Medi, avendo udito ciò che ella ha detto al re, oseranno disprezzare allo stesso modo i loro mariti. <sup>19</sup>Se dunque sembra bene al re, sia emanato un decreto reale, scritto secondo le leggi dei Medi e dei Persiani e irrevocabile, secondo il quale la regina non possa più comparire davanti a lui, e il re conferisca la dignità a una donna migliore di lei. <sup>20</sup>E l'editto emanato dal re sia fatto conoscere nel suo regno e così tutte le donne rispetteranno i loro mariti, dal più povero al più ricco». <sup>21</sup>La proposta piacque al re e ai prìncipi. Il re fece come aveva detto Mucheo: <sup>22</sup>mandò lettere a tutto il regno, a ogni provincia secondo la sua lingua, in modo che i mariti fossero rispettati nelle loro case.<br></p>