<div class="titoli">Contro Babilonia</div> <p><sup>1</sup>Parola che il Signore pronunciò contro Babilonia, contro la terra dei Caldei, per mezzo del profeta Geremia.</p> <p><sup>2</sup>«Proclamatelo fra i popoli e fatelo sapere,<br>non nascondetelo, dite:<br>«Babilonia è presa,<br>Bel è coperto di confusione,<br>è infranto Marduc,<br>sono svergognati i suoi idoli,<br>sono infranti i suoi feticci».</p> <p><sup>3</sup>Poiché dal settentrione sale contro di essa un popolo che ridurrà la sua terra a un deserto: non vi abiterà più nessuno. Uomini e animali fuggono, se ne vanno. <sup>4</sup>In quei giorni e in quel tempo - oracolo del Signore - verranno i figli d'Israele insieme con i figli di Giuda; cammineranno piangendo e cercheranno il Signore, loro Dio. <sup>5</sup>Domanderanno di Sion, verso cui sono fissi i loro volti: «Venite, uniamoci al Signore con un'alleanza eterna, che non sia mai dimenticata». <sup>6</sup>Gregge di pecore sperdute era il mio popolo, i loro pastori le avevano sviate, le avevano fatte smarrire per i monti; esse andavano di monte in colle, avevano dimenticato il loro ovile. <sup>7</sup>Quanti le trovavano, le divoravano, e i loro nemici dicevano: «Non ne siamo colpevoli, perché essi hanno peccato contro il Signore, sede di giustizia e speranza dei loro padri».</p> <p><sup>8</sup>Fuggite da Babilonia,<br>dalla regione dei Caldei,<br>uscite e siate come capri<br>in testa al gregge.<br> <sup>9</sup>Poiché ecco, io suscito e mando contro Babilonia<br>una massa di grandi nazioni<br>dalla terra del settentrione;<br>le si schiereranno contro,<br>ed essa sarà presa.<br>Le loro frecce sono come quelle di un abile arciere,<br>nessuna ritorna a vuoto.<br> <sup>10</sup>La Caldea diventerà preda di saccheggiatori,<br>tutti se ne sazieranno». <br>Oracolo del Signore.<br> <sup>11</sup>Gioite pure e tripudiate,<br>predatori della mia eredità!<br>Saltate pure come giovenchi su un prato<br>e nitrite come stalloni!<br> <sup>12</sup>Vostra madre è piena di confusione,<br>è coperta di vergogna colei che vi ha partorito.<br>Ecco, è l'ultima delle nazioni,<br>un deserto, un luogo riarso e una steppa.<br> <sup>13</sup>A causa dell'ira del Signore non sarà più abitata,<br>sarà tutta una desolazione.<br>Chiunque passerà vicino a Babilonia rimarrà stupito<br>e fischierà di scherno davanti a tutte le sue piaghe.<br> <sup>14</sup>Disponetevi intorno a Babilonia,<br>voi tutti che tendete l'arco;<br>tirate senza risparmiare le frecce,<br>perché ha peccato contro il Signore.<br> <sup>15</sup>Da ogni parte alzate il grido di guerra contro di lei.<br>Essa tende la mano,<br>crollano le sue torri,<br>rovinano le sue mura:<br>questa è la vendetta del Signore.<br>Vendicatevi di lei,<br>trattatela come essa ha trattato gli altri!<br> <sup>16</sup>Sterminate in Babilonia chi semina<br>e chi impugna la falce per mietere.<br>Di fronte alla spada micidiale<br>ciascuno ritorni al suo popolo<br>e ciascuno fugga verso la sua terra.<br> <sup>17</sup>Una pecora smarrita è Israele,<br>i leoni le hanno dato la caccia;<br>per primo l'ha divorata il re d'Assiria,<br>poi Nabucodònosor, re di Babilonia, ne ha stritolato le ossa.</p> <p><sup>18</sup>Perciò, dice il Signore degli eserciti, Dio d'Israele: «Ecco, io punirò il re di Babilonia e la sua terra, come già ho punito il re d'Assiria, <sup>19</sup>e ricondurrò Israele nel suo pascolo. Pascolerà sul Carmelo e sul Basan; sulle montagne di Èfraim e di Gàlaad si sazierà. <sup>20</sup>In quei giorni e in quel tempo - oracolo del Signore - si cercherà l'iniquità d'Israele, ma essa non sarà più; si cercheranno i peccati di Giuda, ma non si troveranno, perché io perdonerò al resto che lascerò.</p> <p><sup>21</sup>Avanza nella terra di Meratàim,<br>avanza contro di essa<br>e contro gli abitanti di Pekod.<br>Devasta, annientali <br>- oracolo del Signore -,<br>fa' quanto ti ho comandato!».<br> <sup>22</sup>Rumore di guerra nella regione,<br>e grande disastro.<br> <sup>23</sup>Come è stato rotto e fatto in pezzi<br>il martello di tutta la terra?<br>Come è diventata un orrore<br>Babilonia fra le nazioni?<br> <sup>24</sup>Ti ho teso un laccio e sei stata catturata,<br>Babilonia, senza avvedertene.<br>Sei stata sorpresa e afferrata,<br>perché hai fatto guerra al Signore.<br> <sup>25</sup>Il Signore ha aperto il suo arsenale<br>e ne ha tratto le armi del suo sdegno,<br>perché il Signore, Dio degli eserciti,<br>ha un'opera da compiere nella terra dei Caldei.<br> <sup>26</sup>Venite dall'estremo limite della terra,<br>aprite i suoi granai;<br>fatene dei mucchi come covoni, <br>sterminatela, non ne rimanga neppure un resto.<br> <sup>27</sup>Uccidete tutti i suoi tori, scendano al macello.<br>Guai a loro, perché è giunto il loro giorno,<br>il tempo del loro castigo!<br> <sup>28</sup>Voce di profughi e di scampati dalla terra di Babilonia,<br>per annunciare in Sion<br>la vendetta del Signore, nostro Dio,<br>la vendetta per il suo tempio.<br> <sup>29</sup>Convocate contro Babilonia gli arcieri,<br>quanti tendono l'arco.<br>Accampatevi intorno ad essa:<br>nessuno scampi.<br>Ripagatela secondo le sue opere,<br>fate a lei quanto essa ha fatto,<br>perché è stata arrogante con il Signore,<br>con il Santo d'Israele.<br> <sup>30</sup>«Perciò cadranno i suoi giovani nelle sue piazze<br>e tutti i suoi guerrieri periranno in quel giorno.<br>Oracolo del Signore.<br> <sup>31</sup>Eccomi a te, o arrogante<br>- oracolo del Signore degli eserciti -,<br>poiché è giunto il tuo giorno,<br>il tempo del tuo castigo.<br> <sup>32</sup>Vacillerà l'arrogante e cadrà,<br>nessuno la rialzerà.<br>Io darò alle fiamme le sue città,<br>esse divoreranno tutti i suoi dintorni».</p> <p><sup>33</sup>Così dice il Signore degli eserciti: «Sono oppressi insieme i figli d'Israele e i figli di Giuda; tutti quelli che li hanno deportati li trattengono e rifiutano di lasciarli andare. <sup>34</sup>Ma il loro vendicatore è forte, Signore degli eserciti è il suo nome. Egli sosterrà efficacemente la loro causa, renderà tranquilla la terra e sconvolgerà gli abitanti di Babilonia.</p> <p><sup>35</sup>Spada sui Caldei<br>- oracolo del Signore -<br>e sugli abitanti di Babilonia,<br>sui suoi capi<br>e sui suoi sapienti!<br> <sup>36</sup>Spada sui suoi indovini:<br>che impazziscano!<br>Spada sui suoi prodi:<br>che atterriscano!<br> <sup>37</sup>Spada sui suoi cavalli e sui suoi carri,<br>su tutta la gentaglia che è in essa:<br>diventino come donnicciole!<br>Spada sui suoi tesori:<br>siano saccheggiati!<br> <sup>38</sup>Spada sulle sue acque:<br>si prosciughino!<br>Perché essa è una terra di idoli;<br>vanno pazzi per questi spauracchi.</p> <p><sup>39</sup>Perciò l'abiteranno animali selvatici e sciacalli, vi si stabiliranno gli struzzi; non sarà mai più abitata né popolata di generazione in generazione. <sup>40</sup>Come quando Dio sconvolse Sòdoma, Gomorra e le città vicine - oracolo del Signore -, non vi abiterà alcuna persona né vi dimorerà essere umano. <sup>41</sup>Ecco, un popolo viene dal settentrione, una grande nazione, e molti re si muovono dalle estremità della terra. <sup>42</sup>Impugnano archi e lance; sono crudeli, senza pietà. Il loro clamore è quello di un mare agitato e montano cavalli, pronti come un sol uomo alla battaglia contro di te, figlia di Babilonia. <sup>43</sup>Appena il re di Babilonia ne ha udito la fama, gli sono cadute le braccia; si è impadronita di lui l'angoscia, come gli spasimi di partoriente. <sup>44</sup>Ecco, come un leone sale dalla boscaglia del Giordano verso i prati sempre verdi, così in un baleno io li scaccerò di là e porrò su di esso il mio eletto. Perché chi è come me? Chi può citarmi in giudizio? Chi è dunque il pastore che può resistere davanti a me?» <sup>45</sup>Per questo ascoltate il progetto che il Signore ha fatto contro Babilonia e le decisioni che ha preso contro il paese dei Caldei. Certo, trascineranno via anche i più piccoli del gregge e sarà desolato il loro pascolo. <sup>46</sup>Per il fragore della presa di Babilonia si scuoterà la terra, ne risuonerà l'eco fra le nazioni.<br></p>