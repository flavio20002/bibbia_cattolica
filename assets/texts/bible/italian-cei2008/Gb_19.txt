<div class="titoli">RISPOSTA DI GIOBBE A BILDAD</div> <p><sup>1</sup>Giobbe prese a dire:</p> <p> </p> <div class="titoli">Giobbe ripropone la sua fiducia in Dio, difensore e giudice</div> <p><sup>2</sup>«Fino a quando mi tormenterete<br> e mi opprimerete con le vostre parole?<br> <sup>3</sup>Sono dieci volte che mi insultate<br> e mi maltrattate in modo sfacciato.<br> <sup>4</sup>È poi vero che io abbia sbagliato<br> e che persista nel mio errore?<br> <sup>5</sup>Davvero voi pensate di prevalere su di me,<br> rinfacciandomi la mia vergogna?<br> <sup>6</sup>Sappiate dunque che Dio mi ha schiacciato<br> e mi ha avvolto nella sua rete.<br> <sup>7</sup>Ecco, grido: «Violenza!», ma non ho risposta,<br> chiedo aiuto, ma non c'è giustizia!<br> <sup>8</sup>Mi ha sbarrato la strada perché io non passi<br> e sui miei sentieri ha disteso le tenebre.<br> <sup>9</sup>Mi ha spogliato della mia gloria<br> e mi ha tolto dal capo la corona.<br> <sup>10</sup>Mi ha distrutto da ogni parte e io sparisco,<br> ha strappato, come un albero, la mia speranza.<br> <sup>11</sup>Ha acceso contro di me la sua ira<br> e mi considera come suo nemico.<br> <sup>12</sup>Insieme sono accorse le sue schiere<br> e si sono tracciate la strada contro di me;<br> si sono accampate intorno alla mia tenda.<br> <sup>13</sup>I miei fratelli si sono allontanati da me,<br> persino i miei familiari mi sono diventati estranei.<br> <sup>14</sup>Sono scomparsi vicini e conoscenti,<br> mi hanno dimenticato <sup>15</sup>gli ospiti di casa;<br> da estraneo mi trattano le mie ancelle,<br> sono un forestiero ai loro occhi.<br> <sup>16</sup>Chiamo il mio servo ed egli non risponde,<br> devo supplicarlo con la mia bocca.<br> <sup>17</sup>Il mio fiato è ripugnante per mia moglie<br> e faccio ribrezzo ai figli del mio grembo.<br> <sup>18</sup>Anche i ragazzi mi disprezzano:<br> se tento di alzarmi, mi coprono di insulti.<br> <sup>19</sup>Mi hanno in orrore tutti i miei confidenti:<br> quelli che amavo si rivoltano contro di me.<br> <sup>20</sup>Alla pelle si attaccano le mie ossa<br> e non mi resta che la pelle dei miei denti.<br> <sup>21</sup>Pietà, pietà di me, almeno voi, amici miei,<br> perché la mano di Dio mi ha percosso!<br> <sup>22</sup>Perché vi accanite contro di me, come Dio,<br> e non siete mai sazi della mia carne?<br> <sup>23</sup>Oh, se le mie parole si scrivessero,<br> se si fissassero in un libro,<br> <sup>24</sup>fossero impresse con stilo di ferro e con piombo,<br> per sempre s'incidessero sulla roccia!<br> <sup>25</sup>Io so che il mio redentore è vivo<br> e che, ultimo, si ergerà sulla polvere!<br> <sup>26</sup>Dopo che questa mia pelle sarà strappata via,<br> senza la mia carne, vedrò Dio.<br> <sup>27</sup>Io lo vedrò, io stesso,<br> i miei occhi lo contempleranno e non un altro.<br> Languisco dentro di me.<br> <sup>28</sup>Voi che dite: «Come lo perseguitiamo noi,<br> se la radice del suo danno è in lui?»,<br> <sup>29</sup>temete per voi la spada,<br> perché è la spada che punisce l'iniquità,<br> e saprete che c'è un giudice».<br></p>