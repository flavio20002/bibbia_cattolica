<div class="titoli">Primo canto del servo</div> <p><sup>1</sup>Ecco il mio servo che io sostengo,<br>il mio eletto di cui mi compiaccio.<br>Ho posto il mio spirito su di lui;<br>egli porterà il diritto alle nazioni.<br> <sup>2</sup>Non griderà né alzerà il tono,<br>non farà udire in piazza la sua voce,<br> <sup>3</sup>non spezzerà una canna incrinata,<br>non spegnerà uno stoppino dalla fiamma smorta;<br>proclamerà il diritto con verità.<br> <sup>4</sup>Non verrà meno e non si abbatterà,<br>finché non avrà stabilito il diritto sulla terra,<br>e le isole attendono il suo insegnamento.<br> </p> <div class="titoli">Chiamato per la giustizia</div> <p><sup>5</sup>Così dice il Signore Dio,<br>che crea i cieli e li dispiega,<br>distende la terra con ciò che vi nasce,<br>dà il respiro alla gente che la abita<br>e l'alito a quanti camminano su di essa:<br> <sup>6</sup>«Io, il Signore, ti ho chiamato per la giustizia<br>e ti ho preso per mano;<br>ti ho formato e ti ho stabilito <br>come alleanza del popolo<br>e luce delle nazioni,<br> <sup>7</sup>perché tu apra gli occhi ai ciechi<br>e faccia uscire dal carcere i prigionieri,<br>dalla reclusione coloro che abitano nelle tenebre.<br> <sup>8</sup>Io sono il Signore: questo è il mio nome;<br>non cederò la mia gloria ad altri,<br>né il mio onore agli idoli.<br> <sup>9</sup>I primi fatti, ecco, sono avvenuti<br>e i nuovi io preannuncio;<br>prima che spuntino,<br>ve li faccio sentire».<br> </p> <div class="titoli">Inno di vittoria</div> <p><sup>10</sup>Cantate al Signore un canto nuovo,<br>lodatelo dall'estremità della terra;<br>voi che andate per mare e quanto esso contiene,<br>isole e loro abitanti.<br> <sup>11</sup>Esultino il deserto e le sue città,<br>i villaggi dove abitano quelli di Kedar;<br>acclamino gli abitanti di Sela,<br>dalla cima dei monti alzino grida.<br> <sup>12</sup>Diano gloria al Signore<br>e nelle isole narrino la sua lode.<br> <sup>13</sup>Il Signore avanza come un prode,<br>come un guerriero eccita il suo ardore;<br>urla e lancia il grido di guerra,<br>si mostra valoroso contro i suoi nemici.<br> <sup>14</sup>«Per molto tempo ho taciuto,<br>ho fatto silenzio, mi sono contenuto;<br>ora griderò come una partoriente,<br>gemerò e mi affannerò insieme.<br> <sup>15</sup>Renderò aridi monti e colli,<br>farò seccare tutta la loro erba;<br>trasformerò i fiumi in terraferma<br>e prosciugherò le paludi.<br> <sup>16</sup>Farò camminare i ciechi per vie che non conoscono,<br>li guiderò per sentieri sconosciuti;<br>trasformerò davanti a loro le tenebre in luce,<br>i luoghi aspri in pianura.<br>Tali cose io ho fatto e non cesserò di fare».<br> <sup>17</sup>Retrocedono pieni di vergogna<br>quanti sperano in un idolo,<br>quanti dicono alle statue: «Voi siete i nostri dèi».<br> </p> <div class="titoli">Cecità e sordità d'Israele</div> <p><sup>18</sup>Sordi, ascoltate,<br>ciechi, volgete lo sguardo per vedere.<br> <sup>19</sup>Chi è cieco, se non il mio servo?<br>Chi è sordo come il messaggero che io invio?<br>Chi è cieco come il mio privilegiato?<br>Chi è cieco come il servo del Signore?<br> <sup>20</sup>Hai visto molte cose, ma senza farvi attenzione,<br>hai aperto gli orecchi, ma senza sentire.<br> <sup>21</sup>Il Signore si compiacque, per amore della sua giustizia,<br>di dare una legge grande e gloriosa.<br> <sup>22</sup>Eppure questo è un popolo saccheggiato e spogliato;<br>sono tutti presi con il laccio nelle caverne,<br>sono rinchiusi in prigioni.<br>Sono divenuti preda e non c'era un liberatore,<br>saccheggio e non c'era chi dicesse: «Restituisci».<br> <sup>23</sup>Chi fra voi porge l'orecchio a questo,<br>vi fa attenzione e ascolta per il futuro?<br> <sup>24</sup>Chi abbandonò Giacobbe al saccheggio,<br>Israele ai predoni?<br>Non è stato forse il Signore contro cui peccò,<br>non avendo voluto camminare per le sue vie<br>e non avendo osservato la sua legge?<br> <sup>25</sup>Egli, perciò, ha riversato su di lui<br>la sua ira ardente e la violenza della guerra,<br>che lo ha avvolto nelle sue fiamme<br>senza che egli se ne accorgesse,<br>lo ha bruciato, senza che vi facesse attenzione.<br></p>