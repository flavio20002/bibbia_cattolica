<sup>1</sup>Balaam vide che al Signore piaceva benedire Israele e non andò come le altre volte alla ricerca di sortilegi, ma rivolse la sua faccia verso il deserto. <sup>2</sup>Balaam alzò gli occhi e vide Israele accampato, tribù per tribù. Allora lo spirito di Dio fu sopra di lui. <sup>3</sup>Egli pronunciò il suo poema e disse: <br> <br>«Oracolo di Balaam, figlio di Beor, <br>e oracolo dell'uomo dall'occhio penetrante; <br> <sup>4</sup>oracolo di chi ode le parole di Dio, <br>di chi vede la visione dell'Onnipotente, <br>cade e gli è tolto il velo dagli occhi. <br> <sup>5</sup>Come sono belle le tue tende, Giacobbe, <br>le tue dimore, Israele! <br> <sup>6</sup>Si estendono come vallate, <br>come giardini lungo un fiume, <br>come àloe, che il Signore ha piantato, <br>come cedri lungo le acque. <br> <sup>7</sup>Fluiranno acque dalle sue secchie <br>e il suo seme come acque copiose. <br>Il suo re sarà più grande di Agag <br>e il suo regno sarà esaltato. <br> <sup>8</sup>Dio, che lo ha fatto uscire dall'Egitto, <br>è per lui come le corna del bufalo. <br>Egli divora le nazioni che lo avversano, <br>addenta le loro ossa <br>e le loro frecce egli spezza. <br> <sup>9</sup>Si accoscia, si accovaccia come un leone <br>e come una leonessa: chi lo farà alzare? <br>Benedetto chi ti benedice <br>e maledetto chi ti maledice». <br> <br> <sup>10</sup>Allora l'ira di Balak si accese contro Balaam; Balak batté le mani e disse a Balaam: «Per maledire i miei nemici ti ho chiamato, ed ecco li hai grandemente benedetti per tre volte. <sup>11</sup>Ora vattene nella tua terra! Avevo detto che ti avrei colmato di onori, ma ecco, il Signore ti ha impedito di averli». <br> <sup>12</sup>Balaam disse a Balak: «Non avevo forse detto ai messaggeri che mi avevi mandato: <sup>13</sup>«Quand'anche Balak mi desse la sua casa piena d'argento e d'oro, non potrei trasgredire l'ordine del Signore per fare cosa, buona o cattiva, di mia iniziativa: ciò che il Signore dirà, quello soltanto dirò»? <sup>14</sup>Ora sto per tornare al mio popolo; ebbene, vieni: ti predirò ciò che questo popolo farà al tuo popolo nei giorni a venire». <sup>15</sup>Egli pronunciò il suo poema e disse: <br> <br>«Oracolo di Balaam, figlio di Beor, <br>oracolo dell'uomo dall'occhio penetrante, <br> <sup>16</sup>oracolo di chi ode le parole di Dio <br>e conosce la scienza dell'Altissimo, <br>di chi vede la visione dell'Onnipotente, <br>cade e gli è tolto il velo dagli occhi. <br> <sup>17</sup>Io lo vedo, ma non ora, <br>io lo contemplo, ma non da vicino: <br>una stella spunta da Giacobbe <br>e uno scettro sorge da Israele, <br>spacca le tempie di Moab <br>e il cranio di tutti i figli di Set; <br> <sup>18</sup>Edom diverrà sua conquista <br>e diverrà sua conquista Seir, suo nemico, <br>mentre Israele compirà prodezze. <br> <sup>19</sup>Uno di Giacobbe dominerà <br>e farà perire gli scampati dalla città». <br> <br> <sup>20</sup>Poi vide Amalèk, pronunciò il suo poema e disse: <br> <br>«Amalèk è la prima delle nazioni, <br>ma il suo avvenire sarà la rovina». <br> <br> <sup>21</sup>Poi vide i Keniti, pronunciò il suo poema e disse: <br> <br>«Sicura è la tua dimora, o Caino, <br>e il tuo nido è aggrappato alla roccia. <br> <sup>22</sup>Ma sarà dato all'incendio, <br>finché Assur non ti deporterà in prigionia». <br> <br> <sup>23</sup>Pronunciò ancora il suo poema e disse: <br> <br>«Ahimè! Chi vivrà, <br>dopo che Dio avrà compiuto queste cose? <br> <sup>24</sup>Verranno navi dalla parte dei Chittìm <br>e piegheranno Assur e piegheranno Eber, <br>ma anch'egli andrà in perdizione». <br> <br> <sup>25</sup>Poi Balaam si alzò e tornò nella sua terra, mentre Balak se ne andò per la sua strada. <br> <p></p>>