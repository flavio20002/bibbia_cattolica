<div class="titoli">Il sommo sacerdote Simone</div> <p><sup>1</sup>Simone, figlio di Onia, sommo sacerdote,<br>nella sua vita riparò il tempio<br>e nei suoi giorni consolidò il santuario.<br> <sup>2</sup>Da lui furono poste le fondamenta del doppio muro,<br>l'elevato contrafforte della cinta del tempio.<br> <sup>3</sup>Nei suoi giorni fu scavato il deposito per le acque,<br>un serbatoio grande come il mare.<br> <sup>4</sup>Avendo premura d'impedire la caduta del suo popolo,<br>fortificò la città nell'assedio.<br> <sup>5</sup>Com'era glorioso quando si affacciava dal tempio,<br>quando usciva dal santuario dietro il velo!<br> <sup>6</sup>Come astro mattutino in mezzo alle nubi,<br>come la luna nei giorni in cui è piena,<br> <sup>7</sup>come sole sfolgorante sul tempio dell'Altissimo,<br>come arcobaleno splendente fra nubi di gloria,<br> <sup>8</sup>come rosa fiorita nei giorni di primavera,<br>come giglio lungo i corsi d'acqua,<br>come germoglio del Libano nei giorni d'estate,<br> <sup>9</sup>come fuoco e incenso su un braciere,<br>come vaso d'oro massiccio,<br>ornato con ogni specie di pietre preziose,<br> <sup>10</sup>come ulivo che fa germogliare i frutti<br>e come cipresso svettante tra le nuvole.<br> <sup>11</sup>Quando indossava i paramenti gloriosi,<br>egli era rivestito di perfetto splendore,<br>quando saliva il santo altare dei sacrifici,<br>riempiva di gloria l'intero santuario.<br> <sup>12</sup>Quando riceveva le parti delle vittime dalle mani dei sacerdoti,<br>egli stava presso il braciere dell'altare:<br>intorno a lui c'era la corona di fratelli,<br>simili a fronde di cedri nel Libano,<br>che lo circondavano come fusti di palme;<br> <sup>13</sup>tutti i figli di Aronne nella loro gloria,<br>e con le offerte del Signore nelle loro mani,<br>stavano davanti a tutta l'assemblea d'Israele,<br> <sup>14</sup>ed egli compiva il rito liturgico sugli altari,<br>preparando l'offerta dell'Altissimo onnipotente.<br> <sup>15</sup>Egli stendeva la sua mano sulla coppa<br>e versava sangue di uva,<br>lo spargeva alle basi dell'altare<br>come profumo soave all'Altissimo, re di tutte le cose.<br> <sup>16</sup>Allora i figli di Aronne alzavano la voce,<br>suonavano le trombe di metallo lavorato<br>e facevano udire un suono potente<br>come memoriale davanti all'Altissimo.<br> <sup>17</sup>Allora tutto il popolo insieme si affrettava<br>e si prostravano con la faccia a terra,<br>per adorare il loro Signore,<br>Dio onnipotente e altissimo.<br> <sup>18</sup>E i cantori intonavano canti di lodi,<br>e grandioso risuonava il canto e pieno di dolcezza.<br> <sup>19</sup>Il popolo supplicava il Signore altissimo,<br>in preghiera davanti al Misericordioso,<br>finché fosse compiuto il servizio del Signore<br>e fosse terminata la sua liturgia.<br> <sup>20</sup>Allora, scendendo, egli alzava le sue mani<br>su tutta l'assemblea dei figli d'Israele,<br>per dare con le sue labbra la benedizione del Signore<br>e per gloriarsi del nome di lui.<br> <sup>21</sup>Tutti si prostravano di nuovo<br>per ricevere la benedizione dell'Altissimo.</p> <div class="titoli">Invito alla lode</div> <p><sup>22</sup>E ora benedite il Dio dell'universo,<br>che compie in ogni luogo grandi cose,<br>che fa crescere i nostri giorni fin dal seno materno,<br>e agisce con noi secondo la sua misericordia.<br> <sup>23</sup>Ci conceda la gioia del cuore<br>e ci sia pace nei nostri giorni<br>in Israele, ora e sempre.<br> <sup>24</sup>La sua misericordia resti fedelmente con noi<br>e ci riscatti nei nostri giorni.</p> <div class="titoli">Tre popoli detestati</div> <p><sup>25</sup>Contro due popoli la mia anima è irritata,<br>il terzo non è neppure un popolo:<br> <sup>26</sup>quanti abitano sul monte di Samaria e i Filistei<br>e il popolo stolto che abita a Sichem.</p> <div class="titoli">Conclusione del libro</div> <p><sup>27</sup>Una dottrina d'intelligenza e di scienza<br>ha condensato in questo libro<br>Gesù, figlio di Sira, figlio di Eleàzaro, di Gerusalemme,<br>che ha riversato come pioggia la sapienza dal cuore.<br> <sup>28</sup>Beato chi medita queste cose<br>e colui che, fissandole nel suo cuore, diventa saggio;<br> <sup>29</sup>se le metterà in pratica, sarà forte in tutto,<br>perché la luce del Signore sarà la sua strada.<br>A chi gli è fedele egli dà la sapienza.<br>Benedetto il Signore per sempre. Amen, amen.<br></p>