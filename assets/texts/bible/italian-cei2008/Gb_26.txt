<div class="titoli">RISPOSTA DI GIOBBE A BILDAD</div> <p><sup>1</sup>Giobbe prese a dire:<br> </p> <div class="titoli">Lode alla potenza di Dio</div> <p><sup>2</sup>«Che aiuto hai dato al debole<br> e che soccorso hai prestato al braccio senza forza!<br> <sup>3</sup>Quanti consigli hai dato all'ignorante,<br> e con quanta abbondanza hai manifestato la saggezza!<br> <sup>4</sup>A chi hai rivolto le tue parole<br> e l'ispirazione da chi ti è venuta?<br> <sup>5</sup>Le ombre dei morti tremano<br> sotto le acque e i loro abitanti.<br> <sup>6</sup>Davanti a lui nudo è il regno dei morti <br> e senza velo è l'abisso.<br> <sup>7</sup>Egli distende il cielo sopra il vuoto,<br> sospende la terra sopra il nulla.<br> <sup>8</sup>Rinchiude le acque dentro le nubi<br> e la nuvola non si squarcia sotto il loro peso.<br> <sup>9</sup>Copre la vista del suo trono<br> stendendovi sopra la sua nuvola.<br> <sup>10</sup>Ha tracciato un cerchio sulle acque,<br> sino al confine tra la luce e le tenebre.<br> <sup>11</sup>Le colonne del cielo si scuotono,<br> alla sua minaccia sono prese da terrore.<br> <sup>12</sup>Con forza agita il mare<br> e con astuzia abbatte Raab.<br> <sup>13</sup>Al suo soffio si rasserenano i cieli,<br> la sua mano trafigge il serpente tortuoso.<br> <sup>14</sup>Ecco, questi sono solo i contorni delle sue opere;<br> quanto lieve è il sussurro che ne percepiamo!<br> Ma il tuono della sua potenza chi può comprenderlo?».<br></p>