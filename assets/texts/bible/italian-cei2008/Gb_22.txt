<div class="titoli">TERZO DISCORSO DI ELIFAZ</div> <p><sup>1</sup>Elifaz di Teman prese a dire:<br> </p> <div class="titoli">Elifaz accusa Giobbe e lo invita a ravvedersi</div> <p><sup>2</sup>«Può forse l'uomo giovare a Dio,<br> dato che il saggio può giovare solo a se stesso?<br> <sup>3</sup>Quale interesse ne viene all'Onnipotente che tu sia giusto,<br> o che vantaggio ha, se tieni una condotta integra?<br> <sup>4</sup>È forse per la tua pietà che ti punisce<br> e ti convoca in giudizio?<br> <sup>5</sup>O non piuttosto per la tua grande malvagità<br> e per le tue iniquità senza limite?<br> <sup>6</sup>Senza motivo infatti hai angariato i tuoi fratelli<br> e delle vesti hai spogliato gli ignudi.<br> <sup>7</sup>Non hai dato da bere all'assetato<br> e all'affamato hai rifiutato il pane.<br> <sup>8</sup>Ai prepotenti davi la terra<br> e vi abitavano solo i tuoi favoriti.<br> <sup>9</sup>Le vedove rimandavi a mani vuote<br> e spezzavi le braccia degli orfani.<br> <sup>10</sup>Ecco perché intorno a te ci sono lacci<br> e un improvviso spavento ti sorprende,<br> <sup>11</sup>oppure l'oscurità ti impedisce di vedere<br> e la piena delle acque ti sommerge.<br> <sup>12</sup>Ma Dio non è nell'alto dei cieli?<br> Guarda quanto è lontano il vertice delle stelle!<br> <sup>13</sup>E tu dici: «Che cosa ne sa Dio?<br> Come può giudicare attraverso l'oscurità delle nubi?<br> <sup>14</sup>Le nubi gli fanno velo e non vede<br> quando passeggia sulla volta dei cieli».<br> <sup>15</sup>Vuoi tu seguire il sentiero di un tempo,<br> già battuto da persone perverse,<br> <sup>16</sup>che prematuramente furono portate via,<br> quando un fiume si era riversato sulle loro fondamenta?<br> <sup>17</sup>Dicevano a Dio: «Allontànati da noi!<br> Che cosa può fare a noi l'Onnipotente?».<br> <sup>18</sup>Eppure è lui che ha riempito le loro case di beni,<br> mentre il consiglio dei malvagi è lontano da lui!<br> <sup>19</sup>I giusti vedranno e ne gioiranno<br> e l'innocente riderà di loro:<br> <sup>20</sup>«Finalmente sono annientati i loro averi<br> e il fuoco ha divorato la loro opulenza!».<br> <sup>21</sup>Su, riconcìliati con lui e tornerai felice,<br> e avrai nuovamente il tuo benessere.<br> <sup>22</sup>Accogli la legge dalla sua bocca<br> e poni le sue parole nel tuo cuore.<br> <sup>23</sup>Se ti rivolgerai all'Onnipotente, verrai ristabilito.<br> Se allontanerai l'iniquità dalla tua tenda,<br> <sup>24</sup>se stimerai come polvere l'oro<br> e come ciottoli dei fiumi l'oro di Ofir,<br> <sup>25</sup>allora l'Onnipotente sarà il tuo oro,<br> sarà per te come mucchi d'argento.<br> <sup>26</sup>Allora sì, nell'Onnipotente ti delizierai<br> e a Dio alzerai il tuo volto.<br> <sup>27</sup>Lo supplicherai ed egli ti esaudirà,<br> e tu scioglierai i tuoi voti.<br> <sup>28</sup>Quando deciderai una cosa, ti riuscirà<br> e sul tuo cammino brillerà la luce,<br> <sup>29</sup>perché egli umilia l'alterigia del superbo,<br> ma soccorre chi ha lo sguardo dimesso.<br> <sup>30</sup>Egli libera chi è innocente,<br> e tu sarai liberato per la purezza delle tue mani».<br></p>