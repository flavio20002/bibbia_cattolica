<div class="titoli">Peccato di Giuda e riflessione sapienziale</div> <p><sup>1</sup>Il peccato di Giuda è scritto con stilo di ferro,<br>è inciso con punta di diamante<br>sulla tavola del loro cuore<br>e sui corni dei loro altari.<br> <sup>2</sup>Così i loro figli ricorderanno<br>i loro altari e i loro pali sacri<br>presso gli alberi verdi, sui colli elevati,<br> <sup>3</sup>sui monti e in aperta campagna.<br>«I tuoi averi e tutti i tuoi tesori<br>li abbandonerò al saccheggio,<br>come ricompensa per tutti i peccati<br>commessi in tutti i tuoi territori.<br> <sup>4</sup>Dovrai ritirare la mano<br>dall'eredità che ti avevo dato;<br>ti renderò schiavo dei tuoi nemici<br>in una terra che non conosci,<br>perché avete acceso il fuoco della mia ira,<br>che arderà sempre».<br>Così dice il Signore:<br> <sup>5</sup>«Maledetto l'uomo che confida nell'uomo,<br>e pone nella carne il suo sostegno,<br>allontanando il suo cuore dal Signore.<br> <sup>6</sup>Sarà come un tamerisco nella steppa;<br>non vedrà venire il bene,<br>dimorerà in luoghi aridi nel deserto,<br>in una terra di salsedine, dove nessuno può vivere.<br> <sup>7</sup>Benedetto l'uomo che confida nel Signore<br>e il Signore è la sua fiducia.<br> <sup>8</sup>È come un albero piantato lungo un corso d'acqua,<br>verso la corrente stende le radici;<br>non teme quando viene il caldo,<br>le sue foglie rimangono verdi,<br>nell'anno della siccità non si dà pena,<br>non smette di produrre frutti.<br> <sup>9</sup>Niente è più infido del cuore<br>e difficilmente guarisce!<br>Chi lo può conoscere?<br> <sup>10</sup>Io, il Signore, scruto la mente<br>e saggio i cuori,<br>per dare a ciascuno secondo la sua condotta,<br>secondo il frutto delle sue azioni.<br> <sup>11</sup>È come una pernice che cova uova altrui,<br>chi accumula ricchezze in modo disonesto.<br>A metà dei suoi giorni dovrà lasciarle<br>e alla fine apparirà uno stolto».<br> <sup>12</sup>Trono di gloria, eccelso fin dal principio,<br>è il luogo del nostro santuario!<br> <sup>13</sup>O speranza d'Israele, Signore,<br>quanti ti abbandonano resteranno confusi;<br>quanti si allontanano da te saranno scritti nella polvere,<br>perché hanno abbandonato<br>il Signore, fonte di acqua viva.<br> </p> <div class="titoli">Geremia invoca l'aiuto divino</div> <p><sup>14</sup>Guariscimi, Signore, e guarirò,<br>salvami e sarò salvato,<br>poiché tu sei il mio vanto.<br> <sup>15</sup>Essi mi dicono:<br>«Dov'è la parola del Signore?<br>Si compia finalmente!».<br> <sup>16</sup>Io non ho insistito presso di te per la sventura<br>né ho desiderato il giorno funesto, tu lo sai.<br>Ciò che è uscito dalla mia bocca è innanzi a te.<br> <sup>17</sup>Non essere per me causa di spavento,<br>tu, mio solo rifugio nel giorno della sventura.<br> <sup>18</sup>Siano confusi i miei avversari, non io,<br>si spaventino loro, non io.<br>Manda contro di loro il giorno della sventura,<br>distruggili due volte.</p> <div class="titoli">Osservanza del sabato</div> <p><sup>19</sup>Il Signore mi disse: «Va' a metterti alla porta dei Figli del popolo, per la quale entrano ed escono i re di Giuda, e a tutte le porte di Gerusalemme. <sup>20</sup>Dirai loro: Ascoltate la parola del Signore, o re di Giuda e voi tutti Giudei e abitanti di Gerusalemme, che entrate per queste porte. <sup>21</sup>Così dice il Signore: Per amore della vostra stessa vita, guardatevi dal trasportare un peso in giorno di sabato e dall'introdurlo per le porte di Gerusalemme. <sup>22</sup>Non portate alcun peso fuori dalle vostre case in giorno di sabato e non fate alcun lavoro, ma santificate il giorno di sabato, come io ho comandato ai vostri padri. <sup>23</sup>Ma essi non ascoltarono né prestarono orecchio, anzi si intestardirono a non ascoltarmi e a non accogliere la lezione. <sup>24</sup>Se mi ascolterete sul serio - oracolo del Signore -, se non introdurrete nessun peso entro le porte di questa città in giorno di sabato e santificherete il giorno di sabato non eseguendo alcun lavoro, <sup>25</sup>entreranno per le porte di questa città re e prìncipi che sederanno sul trono di Davide, vi passeranno su carri e su cavalli insieme ai loro ufficiali, agli uomini di Giuda e agli abitanti di Gerusalemme. Questa città sarà abitata per sempre. <sup>26</sup>Verranno dalle città di Giuda e dai dintorni di Gerusalemme, dalla terra di Beniamino e dalla Sefela, dai monti e dal meridione, presentando olocausti, sacrifici, offerte e incenso e sacrifici di ringraziamento nel tempio del Signore. <sup>27</sup>Ma se non ascolterete il mio comando di santificare il giorno di sabato, di non trasportare pesi e di non introdurli entro le porte di Gerusalemme in giorno di sabato, io accenderò un fuoco alle sue porte; esso divorerà i palazzi di Gerusalemme e mai si estinguerà».<br></p>