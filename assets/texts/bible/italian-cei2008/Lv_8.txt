<div class="titoli">INVESTITURA DEI SACERDOTI E INAUGURAZIONE DEL CULTO</div> <div class="titoli">Consacrazione dei sacerdoti</div> <p><sup>1</sup>Il Signore parlò a Mosè e disse: <sup>2</sup>«Prendi Aronne insieme ai suoi figli, le vesti, l'olio dell'unzione, il giovenco del sacrificio per il peccato, i due arieti e il cesto dei pani azzimi; <sup>3</sup>convoca tutta la comunità all'ingresso della tenda del convegno». <sup>4</sup>Mosè fece come il Signore gli aveva ordinato e la comunità fu convocata all'ingresso della tenda del convegno. <sup>5</sup>Mosè disse alla comunità: «Questo il Signore ha ordinato di fare».<br> <sup>6</sup>Mosè fece accostare Aronne e i suoi figli e li lavò con acqua. <sup>7</sup>Poi rivestì Aronne della tunica, lo cinse della cintura, gli pose addosso il manto, gli mise l'efod e lo cinse con la cintura dell'efod, con la quale lo fissò. <sup>8</sup>Gli mise anche il pettorale, e nel pettorale pose gli urìm e i tummìm. <sup>9</sup>Poi gli mise in capo il turbante e sul davanti del turbante pose la lamina d'oro, il sacro diadema, come il Signore aveva ordinato a Mosè. <br> <sup>10</sup>Poi Mosè prese l'olio dell'unzione, unse la Dimora e tutte le cose che vi si trovavano e così le consacrò. <sup>11</sup>Fece con esso sette volte l'aspersione sull'altare, unse l'altare con tutti i suoi accessori, il bacino con il suo piedistallo, per consacrarli. <sup>12</sup>Versò l'olio dell'unzione sul capo di Aronne e unse Aronne, per consacrarlo. <sup>13</sup>Poi Mosè fece avvicinare i figli di Aronne, li vestì di tuniche, li cinse con le cinture e legò sul loro capo i turbanti, come il Signore aveva ordinato a Mosè.<br> <sup>14</sup>Fece quindi accostare il giovenco del sacrificio per il peccato e Aronne e i suoi figli stesero le mani sulla testa del giovenco del sacrificio per il peccato. <sup>15</sup>Mosè lo scannò, ne prese del sangue, ne spalmò con il dito i corni attorno all'altare e purificò l'altare; poi sparse il resto del sangue alla base dell'altare e lo consacrò per compiere su di esso il rito espiatorio. <sup>16</sup>Prese tutto il grasso aderente alle viscere, il lobo del fegato, i due reni con il loro grasso e Mosè fece bruciare tutto sull'altare. <sup>17</sup>Ma bruciò nel fuoco fuori dell'accampamento il giovenco, cioè la sua pelle, la sua carne e gli escrementi, come il Signore gli aveva ordinato.<br> <sup>18</sup>Fece quindi avvicinare l'ariete dell'olocausto e Aronne e i suoi figli stesero le mani sulla testa dell'ariete. <sup>19</sup>Mosè lo scannò e ne sparse il sangue attorno all'altare. <sup>20</sup>Fece a pezzi l'ariete e ne bruciò testa, pezzi e grasso. <sup>21</sup>Dopo averne lavato le viscere e le zampe con acqua, fece bruciare tutto l'ariete sull'altare: fu un olocausto di profumo gradito, un sacrificio consumato dal fuoco in onore del Signore, come il Signore gli aveva ordinato.<br> <sup>22</sup>Poi fece accostare il secondo ariete, l'ariete del rito di investitura, e Aronne e i suoi figli stesero le mani sulla testa dell'ariete. <sup>23</sup>Mosè lo scannò, ne prese del sangue e lo pose sul lobo dell'orecchio destro di Aronne e sul pollice della mano destra e sull'alluce del piede destro. <sup>24</sup>Mosè fece avvicinare i figli di Aronne e pose un po' del sangue sul lobo del loro orecchio destro, sul pollice della mano destra e sull'alluce del piede destro; sparse il resto del sangue attorno all'altare. <sup>25</sup>Prese il grasso, la coda, tutto il grasso aderente alle viscere, il lobo del fegato, i reni con il loro grasso e la coscia destra; <sup>26</sup>dal canestro dei pani azzimi, che stava davanti al Signore, prese una focaccia senza lievito, una focaccia di pasta con l'olio e una schiacciata e le pose sulle parti grasse e sulla coscia destra. <sup>27</sup>Mise tutte queste cose sulle palme di Aronne e dei suoi figli e compì il rito di elevazione davanti al Signore. <sup>28</sup>Mosè quindi le prese dalle loro palme e le fece bruciare sull'altare insieme all'olocausto: sacrificio per l'investitura, di profumo gradito, sacrificio consumato dal fuoco in onore del Signore. <sup>29</sup>Poi Mosè prese il petto dell'ariete e lo presentò con il rito di elevazione davanti al Signore; questa fu la parte dell'ariete del rito di investitura toccata a Mosè, come il Signore gli aveva ordinato. <sup>30</sup>Mosè prese quindi l'olio dell'unzione e il sangue che era sopra l'altare, ne asperse Aronne e le sue vesti, i figli di lui e le loro vesti insieme a lui; così consacrò Aronne e le sue vesti e similmente i suoi figli e le loro vesti. <br> <sup>31</sup>Poi Mosè disse ad Aronne e ai suoi figli: «Fate cuocere la carne all'ingresso della tenda del convegno e là mangiatela con il pane che è nel canestro per il rito dell'investitura, come ho ordinato dicendo: La mangeranno Aronne e i suoi figli. <sup>32</sup>Quel che avanza della carne e del pane, bruciatelo nel fuoco. <sup>33</sup>Per sette giorni non uscirete dall'ingresso della tenda del convegno, finché cioè non siano compiuti i giorni della vostra investitura, perché il rito della vostra investitura durerà sette giorni. <sup>34</sup>Come si è fatto oggi, così il Signore ha ordinato che si faccia per il rito espiatorio su di voi. <sup>35</sup>Rimarrete sette giorni all'ingresso della tenda del convegno, giorno e notte, osservando il comandamento del Signore, perché non moriate; così infatti mi è stato ordinato». <br> <sup>36</sup>Aronne e i suoi figli fecero quanto era stato ordinato dal Signore per mezzo di Mosè.<br></p>