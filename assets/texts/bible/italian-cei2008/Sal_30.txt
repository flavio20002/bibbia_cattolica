<div class="titoli">Inno di ringraziamento per la salvezza ricevuta</div> <p><sup>1</sup>Salmo. Canto per la dedicazione del tempio. Di Davide.<br><br> <sup>2</sup>Ti esalterò, Signore, perché mi hai risollevato,<br> non hai permesso ai miei nemici di gioire su di me.</p> <p><sup>3</sup>Signore, mio Dio,<br> a te ho gridato e mi hai guarito.</p> <p><sup>4</sup>Signore, hai fatto risalire la mia vita dagli inferi,<br> mi hai fatto rivivere perché non scendessi nella fossa.</p> <p><sup>5</sup>Cantate inni al Signore, o suoi fedeli,<br> della sua santità celebrate il ricordo,</p> <p><sup>6</sup>perché la sua collera dura un istante,<br> la sua bontà per tutta la vita.<br> Alla sera ospite è il pianto<br> e al mattino la gioia.</p> <p><sup>7</sup>Ho detto, nella mia sicurezza:<br> «Mai potrò vacillare!».</p> <p><sup>8</sup>Nella tua bontà, o Signore,<br> mi avevi posto sul mio monte sicuro;<br> il tuo volto hai nascosto <br> e lo spavento mi ha preso.</p> <p><sup>9</sup>A te grido, Signore,<br> al Signore chiedo pietà:</p> <p><sup>10</sup>«Quale guadagno dalla mia morte,<br> dalla mia discesa nella fossa?<br> Potrà ringraziarti la polvere<br> e proclamare la tua fedeltà?</p> <p><sup>11</sup>Ascolta, Signore, abbi pietà di me,<br> Signore, vieni in mio aiuto!».</p> <p><sup>12</sup>Hai mutato il mio lamento in danza,<br> mi hai tolto l'abito di sacco,<br> mi hai rivestito di gioia,</p> <p><sup>13</sup>perché ti canti il mio cuore, senza tacere;<br> Signore, mio Dio, ti renderò grazie per sempre.</p> <p></p>