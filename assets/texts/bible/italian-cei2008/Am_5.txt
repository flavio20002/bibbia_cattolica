<div class="titoli">Lamento e invito a cercare il Signore</div> <p><sup>1</sup>Ascoltate questa parola,<br>questo lamento che io elevo su di voi,<br>o casa d'Israele!<br> <sup>2</sup>È caduta, non si alzerà più,<br>la vergine d'Israele;<br>è stesa al suolo,<br>nessuno la fa rialzare.<br> <sup>3</sup>Poiché così dice il Signore Dio:<br>«La città che mandava in guerra mille uomini<br>resterà con cento,<br>e la città che ne mandava cento<br>per la casa d'Israele, resterà con dieci».<br> <sup>4</sup>Poiché così dice il Signore alla casa d'Israele:<br>«Cercate me e vivrete!<br> <sup>5</sup>Non cercate Betel,<br>non andate a Gàlgala,<br>non passate a Bersabea,<br>perché Gàlgala andrà certo in esilio<br>e Betel sarà ridotta al nulla».<br> <sup>6</sup>Cercate il Signore e vivrete,<br>altrimenti egli, come un fuoco, <br>brucerà la casa di Giuseppe,<br>la divorerà e nessuno spegnerà Betel!<br> <sup>7</sup>Essi trasformano il diritto in assenzio<br>e gettano a terra la giustizia.<br> <sup>8</sup>Colui che ha fatto le Pleiadi e Orione,<br>cambia il buio in chiarore del mattino<br>e il giorno nell'oscurità della notte,<br>colui che chiama a raccolta le acque del mare<br>e le riversa sulla terra,<br>Signore è il suo nome.<br> <sup>9</sup>Egli fa cadere la rovina sull'uomo potente<br>e fa giungere la devastazione sulle fortezze.<br> <sup>10</sup>Essi odiano chi fa giuste accuse in tribunale<br>e detestano chi testimonia secondo verità.<br> <sup>11</sup>Poiché voi schiacciate l'indigente<br>e gli estorcete una parte del grano,<br>voi che avete costruito case in pietra squadrata,<br>non le abiterete;<br>voi che avete innalzato vigne deliziose,<br>non ne berrete il vino.<br> <sup>12</sup>So infatti quanto numerosi sono i vostri misfatti,<br>quanto enormi i vostri peccati.<br>Essi sono ostili verso il giusto,<br>prendono compensi illeciti<br>e respingono i poveri nel tribunale.<br> <sup>13</sup>Perciò il prudente in questo tempo tacerà,<br>perché sarà un tempo di calamità.<br> <sup>14</sup>Cercate il bene e non il male,<br>se volete vivere,<br>e solo così il Signore, Dio degli eserciti,<br>sarà con voi, come voi dite.<br> <sup>15</sup>Odiate il male e amate il bene<br>e ristabilite nei tribunali il diritto;<br>forse il Signore, Dio degli eserciti,<br>avrà pietà del resto di Giuseppe.<br> <sup>16</sup>Perciò così dice il Signore,<br>Dio degli eserciti, il Signore:<br>«In tutte le piazze vi sarà lamento,<br>in tutte le strade si dirà: «Ohimè! ohimè!».<br>Si chiameranno i contadini a fare il lutto<br>e quelli che conoscono la nenia a fare il lamento.<br> <sup>17</sup>In tutte le vigne vi sarà lamento,<br>quando io passerò in mezzo a te»,<br>dice il Signore.<br> </p> <div class="titoli">Il giorno del Signore</div> <p><sup>18</sup>Guai a coloro che attendono il giorno del Signore!<br>Che cosa sarà per voi il giorno del Signore?<br>Tenebre e non luce!<br> <sup>19</sup>Come quando uno fugge davanti al leone<br>e s'imbatte in un orso;<br>come quando entra in casa,<br>appoggia la mano sul muro<br>e un serpente lo morde.<br> <sup>20</sup>Non sarà forse tenebra, non luce,<br>il giorno del Signore?<br>Oscurità, senza splendore alcuno?<br> </p> <div class="titoli">Violenta critica alle celebrazioni religiose</div> <p><sup>21</sup>«Io detesto, respingo le vostre feste solenni<br>e non gradisco le vostre riunioni sacre;<br> <sup>22</sup>anche se voi mi offrite olocausti,<br>io non gradisco le vostre offerte,<br>e le vittime grasse come pacificazione<br>io non le guardo.<br> <sup>23</sup>Lontano da me il frastuono dei vostri canti:<br>il suono delle vostre arpe non posso sentirlo!<br> <sup>24</sup>Piuttosto come le acque scorra il diritto<br>e la giustizia come un torrente perenne.<br> <sup>25</sup>Mi avete forse presentato sacrifici<br>e offerte nel deserto<br>per quarant'anni, o Israeliti?<br> <sup>26</sup>Voi avete innalzato Siccut come vostro re<br>e Chiion come vostro idolo,<br>e Stella come vostra divinità:<br>tutte cose fatte da voi.<br> <sup>27</sup>Ora, io vi manderò in esilio<br>al di là di Damasco», <br>dice il Signore, il cui nome è Dio degli eserciti.<br></p>