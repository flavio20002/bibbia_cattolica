<div class="titoli">Risposta definitiva del Signore: il giusto vivrà per la sua fede</div> <p><sup>1</sup>Mi metterò di sentinella,<br>in piedi sulla fortezza,<br>a spiare, per vedere che cosa mi dirà,<br>che cosa risponderà ai miei lamenti.<br> <sup>2</sup>Il Signore rispose e mi disse:<br>«Scrivi la visione<br>e incidila bene sulle tavolette,<br>perché la si legga speditamente.<br> <sup>3</sup>È una visione che attesta un termine,<br>parla di una scadenza e non mentisce;<br>se indugia, attendila,<br>perché certo verrà e non tarderà.<br> <sup>4</sup>Ecco, soccombe colui che non ha l'animo retto,<br>mentre il giusto vivrà per la sua fede».<br> </p> <div class="titoli">ORACOLI DI MINACCIA</div> <div class="titoli">Contro l'ingordigia di beni</div> <p><sup>5</sup>La ricchezza rende perfidi;<br>il superbo non sussisterà,<br>spalanca come gli inferi le sue fauci<br>e, come la morte, non si sazia,<br>attira a sé tutte le nazioni,<br>raduna per sé tutti i popoli.<br> <sup>6</sup>Forse che tutti non lo canzoneranno,<br>non faranno motteggi per lui?<br>Diranno:<br>«Guai a chi accumula ciò che non è suo,<br>- e fino a quando? -<br>e si carica di beni avuti in pegno!».<br> <sup>7</sup>Forse che non sorgeranno a un tratto i tuoi creditori,<br>non si sveglieranno e ti faranno tremare<br>e tu diverrai loro preda?<br> <sup>8</sup>Poiché tu hai saccheggiato molte genti,<br>gli altri popoli saccheggeranno te,<br>perché hai versato sangue umano<br>e hai fatto violenza a regioni,<br>alle città e ai loro abitanti.<br> </p> <div class="titoli">Contro l'avidità</div> <p><sup>9</sup>Guai a chi è avido di guadagni illeciti,<br>un male per la sua casa,<br>per mettere il nido in luogo alto<br>e sfuggire alla stretta della sventura.<br> <sup>10</sup>Hai decretato il disonore alla tua casa:<br>quando hai soppresso popoli numerosi<br>hai fatto del male contro te stesso.<br> <sup>11</sup>La pietra infatti griderà dalla parete<br>e la trave risponderà dal tavolato.<br> </p> <div class="titoli">Contro la violenza</div> <p><sup>12</sup>Guai a chi costruisce una città sul sangue,<br>ne pone le fondamenta sull'iniquità.<br> <sup>13</sup>Non è forse volere del Signore degli eserciti<br>che i popoli si affannino per il fuoco<br>e le nazioni si affatichino invano?<br> <sup>14</sup>Poiché la terra si riempirà della conoscenza<br>della gloria del Signore,<br>come le acque ricoprono il mare.<br> </p> <div class="titoli">Contro l'inganno e la crudeltà</div> <p><sup>15</sup>Guai a chi fa bere i suoi vicini<br>mischiando vino forte per ubriacarli<br>e scoprire le loro nudità.<br> <sup>16</sup>Ti sei saziato d'ignominia, non di gloria.<br>Bevi anche tu, e denùdati mostrando il prepuzio.<br>Si riverserà su di te il calice della destra del Signore<br>e la vergogna sopra il tuo onore,<br> <sup>17</sup>poiché lo scempio fatto al Libano ricadrà su di te<br>e il massacro degli animali ti colmerà di spavento,<br>perché hai versato sangue umano<br>e hai fatto violenza a regioni,<br>alle città e ai loro abitanti.<br> </p> <div class="titoli">Contro l'idolatria</div> <p><sup>18</sup>A che giova un idolo<br>scolpito da un artista?<br>O una statua fusa o un oracolo falso?<br>L'artista confida nella propria opera,<br>sebbene scolpisca idoli muti.<br> <sup>19</sup>Guai a chi dice al legno: «Svégliati»,<br>e alla pietra muta: «Àlzati».<br>Può essa dare un oracolo?<br>Ecco, è ricoperta d'oro e d'argento,<br>ma dentro non c'è soffio vitale.<br> <sup>20</sup>Ma il Signore sta nel suo tempio santo.<br>Taccia, davanti a lui, tutta la terra!<br></p>