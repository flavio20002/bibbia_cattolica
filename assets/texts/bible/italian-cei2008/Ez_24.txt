<div class="titoli">Parabola della pentola</div> <p><sup>1</sup>Nell'anno nono, nel decimo mese, il dieci del mese, mi fu rivolta questa parola del Signore: <sup>2</sup>«Figlio dell'uomo, metti per iscritto la data di oggi, di questo giorno, perché proprio oggi il re di Babilonia punta contro Gerusalemme. <sup>3</sup>Proponi una parabola a questa genìa di ribelli dicendo loro: Così dice il Signore Dio:</p> <p>Metti su la pentola,<br>mettila e versaci acqua.<br> <sup>4</sup>Mettici dentro i pezzi di carne,<br>tutti i pezzi buoni, la coscia e la spalla,<br>e riempila di ossi scelti;<br> <sup>5</sup>prendi il meglio del gregge.<br>Mettici sotto la legna e falla bollire molto,<br>sì che si cuociano dentro anche gli ossi.<br> <sup>6</sup>Poiché così dice il Signore Dio:<br>Guai alla città sanguinaria,<br>alla pentola arrugginita,<br>da cui non si stacca la ruggine!<br>Vuotala pezzo per pezzo,<br>senza tirare su di essa la sorte,<br> <sup>7</sup>poiché il suo sangue è dentro,<br>lo ha versato sulla nuda roccia,<br>non l'ha sparso in terra per ricoprirlo di polvere.<br> <sup>8</sup>Per provocare la mia collera,<br>per farne vendetta,<br>ha posto il suo sangue sulla nuda roccia,<br>senza ricoprirlo.<br> <sup>9</sup>Perciò così dice il Signore Dio:<br>Guai alla città sanguinaria!<br>Anch'io farò grande il rogo.<br> <sup>10</sup>Ammassa la legna,<br>fa' divampare il fuoco,<br>fa' consumare la carne,<br>versa il brodo<br>e le ossa siano riarse.<br> <sup>11</sup>Vuota la pentola sulla brace,<br>perché si riscaldi<br>e il rame si arroventi;<br>si distrugga l'impurità che c'è dentro<br>e si consumi la sua ruggine.<br> <sup>12</sup>Quanta fatica!<br>Ma l'abbondante sua ruggine non si stacca,<br>non scompare da essa neppure con il fuoco.</p> <p><sup>13</sup>La tua impurità è esecrabile: ho cercato di purificarti, ma tu non ti sei lasciata purificare. Perciò dalla tua impurità non sarai purificata, finché non avrò sfogato su di te la mia collera. <sup>14</sup>Io, il Signore, ho parlato! Questo avverrà, lo compirò senza revoca; non avrò né pietà né compassione. Ti giudicherò secondo la tua condotta e i tuoi misfatti». Oracolo del Signore Dio.<br> </p> <div class="titoli">Morte della moglie del profeta</div> <p><sup>15</sup>Mi fu rivolta questa parola del Signore: <sup>16</sup>«Figlio dell'uomo, ecco, io ti tolgo all'improvviso colei che è la delizia dei tuoi occhi: ma tu non fare il lamento, non piangere, non versare una lacrima. <sup>17</sup>Sospira in silenzio e non fare il lutto dei morti: avvolgiti il capo con il turbante, mettiti i sandali ai piedi, non ti velare fino alla bocca, non mangiare il pane del lutto».<br> <sup>18</sup>La mattina avevo parlato al popolo e la sera mia moglie morì. La mattina dopo feci come mi era stato comandato <sup>19</sup>e la gente mi domandava: «Non vuoi spiegarci che cosa significa quello che tu fai?». <sup>20</sup>Io risposi: «La parola del Signore mi è stata rivolta in questi termini: <sup>21</sup>Annuncia agli Israeliti: Così dice il Signore Dio: Ecco, io faccio profanare il mio santuario, orgoglio della vostra forza, delizia dei vostri occhi e anelito delle vostre anime. I figli e le figlie che avete lasciato cadranno di spada. <sup>22</sup>Voi farete come ho fatto io: non vi velerete fino alla bocca, non mangerete il pane del lutto. <sup>23</sup>Avrete i vostri turbanti in capo e i sandali ai piedi: non farete il lamento e non piangerete, ma vi consumerete per le vostre iniquità e gemerete l'uno con l'altro. <sup>24</sup>Ezechiele sarà per voi un segno: quando ciò avverrà, voi farete proprio come ha fatto lui e saprete che io sono il Signore. <sup>25</sup>Tu, figlio dell'uomo, il giorno in cui toglierò loro la loro fortezza, la gioia della loro gloria, l'amore dei loro occhi, la brama delle loro anime, i loro figli e le loro figlie, <sup>26</sup>allora verrà a te un profugo per dartene notizia. <sup>27</sup>In quel giorno la tua bocca si aprirà per parlare con il profugo, parlerai e non sarai più muto e sarai per loro un segno: essi sapranno che io sono il Signore».<br></p>