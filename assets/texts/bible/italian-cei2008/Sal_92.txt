<div class="titoli">Inno di lode del giusto</div> <p><sup>1</sup>Salmo. Canto. Per il giorno del sabato.<br><br> <sup>2</sup>È bello rendere grazie al Signore<br> e cantare al tuo nome, o Altissimo,</p> <p><sup>3</sup>annunciare al mattino il tuo amore,<br> la tua fedeltà lungo la notte,</p> <p><sup>4</sup>sulle dieci corde e sull'arpa,<br> con arie sulla cetra.</p> <p><sup>5</sup>Perché mi dai gioia, Signore, con le tue meraviglie,<br> esulto per l'opera delle tue mani.</p> <p><sup>6</sup>Come sono grandi le tue opere, Signore,<br> quanto profondi i tuoi pensieri!</p> <p><sup>7</sup>L'uomo insensato non li conosce<br> e lo stolto non li capisce:</p> <p><sup>8</sup>se i malvagi spuntano come l'erba<br> e fioriscono tutti i malfattori,<br> è solo per la loro eterna rovina,</p> <p><sup>9</sup>ma tu, o Signore, sei l'eccelso per sempre.</p> <p><sup>10</sup>Ecco, i tuoi nemici, o Signore,<br> i tuoi nemici, ecco, periranno,<br> saranno dispersi tutti i malfattori.</p> <p><sup>11</sup>Tu mi doni la forza di un bufalo,<br> mi hai cosparso di olio splendente.</p> <p><sup>12</sup>I miei occhi disprezzeranno i miei nemici<br> e, contro quelli che mi assalgono,<br> i miei orecchi udranno sventure.</p> <p><sup>13</sup>Il giusto fiorirà come palma,<br> crescerà come cedro del Libano;</p> <p><sup>14</sup>piantati nella casa del Signore,<br> fioriranno negli atri del nostro Dio.</p> <p><sup>15</sup>Nella vecchiaia daranno ancora frutti,<br> saranno verdi e rigogliosi,</p> <p><sup>16</sup>per annunciare quanto è retto il Signore,<br> mia roccia: in lui non c'è malvagità.</p> <p></p>