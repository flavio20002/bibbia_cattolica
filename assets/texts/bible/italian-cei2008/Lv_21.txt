<div class="titoli">Disposizioni relative ai sacerdoti e ai sacrifici</div> <p><sup>1</sup>Il Signore disse a Mosè: «Parla ai sacerdoti, figli di Aronne, dicendo loro: «Un sacerdote non dovrà rendersi impuro per il contatto con un morto della sua parentela, <sup>2</sup>se non per un suo parente stretto, cioè per sua madre, suo padre, suo figlio, sua figlia, suo fratello <sup>3</sup>e sua sorella ancora vergine, che viva con lui e non sia ancora maritata; per questa può esporsi all'impurità. <sup>4</sup>Come marito, non si renda impuro per la sua parentela, profanando se stesso.<br> <sup>5</sup>I sacerdoti non si faranno tonsure sul capo, né si raderanno ai margini la barba né si faranno incisioni sul corpo. <sup>6</sup>Saranno santi per il loro Dio e non profaneranno il nome del loro Dio, perché sono loro che presentano al Signore sacrifici consumati dal fuoco, pane del loro Dio; perciò saranno santi.<br> <sup>7</sup>Non prenderanno in moglie una prostituta o una già disonorata, né una donna ripudiata dal marito. Infatti il sacerdote è santo per il suo Dio. <sup>8</sup>Tu considererai dunque il sacerdote come santo, perché egli offre il pane del tuo Dio: sarà per te santo, perché io, il Signore, che vi santifico, sono santo.<br> <sup>9</sup>Se la figlia di un sacerdote si disonora prostituendosi, disonora suo padre; sarà arsa con il fuoco.<br> <sup>10</sup>Il sacerdote, quello che è il sommo tra i suoi fratelli, sul capo del quale è stato versato l'olio dell'unzione e ha ricevuto l'investitura, indossando le vesti sacre, non dovrà scarmigliarsi i capelli né stracciarsi le vesti. <sup>11</sup>Non si avvicinerà ad alcun cadavere; non potrà rendersi impuro neppure per suo padre e per sua madre. <sup>12</sup>Non uscirà dal santuario e non profanerà il santuario del suo Dio, perché la consacrazione è su di lui mediante l'olio dell'unzione del suo Dio. Io sono il Signore.<br> <sup>13</sup>Sposerà una vergine. <sup>14</sup>Non potrà sposare né una vedova né una divorziata né una disonorata né una prostituta, ma prenderà in moglie una vergine della sua parentela. <sup>15</sup>Così non disonorerà la sua discendenza tra la sua parentela; poiché io sono il Signore che lo santifico»».<br> <sup>16</sup>Il Signore parlò a Mosè e disse: <sup>17</sup>«Parla ad Aronne dicendo: «Nelle generazioni future nessun uomo della tua stirpe che abbia qualche deformità potrà accostarsi ad offrire il pane del suo Dio; <sup>18</sup>perché nessun uomo che abbia qualche deformità potrà accostarsi: né un cieco né uno zoppo né uno sfregiato né un deforme, <sup>19</sup>né chi abbia una frattura al piede o alla mano, <sup>20</sup>né un gobbo né un nano né chi abbia una macchia nell'occhio o la scabbia o piaghe purulente o i testicoli schiacciati. <sup>21</sup>Nessun uomo della stirpe del sacerdote Aronne con qualche deformità si accosterà per presentare i sacrifici consumati dal fuoco in onore del Signore. Ha un difetto: non si accosti quindi per offrire il pane del suo Dio. <sup>22</sup>Potrà mangiare il pane del suo Dio, le cose sacrosante e le cose sante; <sup>23</sup>ma non potrà avvicinarsi al velo né accostarsi all'altare, perché ha una deformità. Non dovrà profanare i miei luoghi santi, perché io sono il Signore che li santifico»».<br> <sup>24</sup>Così Mosè parlò ad Aronne, ai suoi figli e a tutti gli Israeliti.<br></p>