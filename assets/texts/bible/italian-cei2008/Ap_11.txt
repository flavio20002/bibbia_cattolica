<div class="titoli">I due testimoni</div> <p> <sup>1</sup>Poi mi fu data una canna simile a una verga e mi fu detto: «Àlzati e misura il tempio di Dio e l'altare e il numero di quelli che in esso stanno adorando. <sup>2</sup>Ma l'atrio, che è fuori dal tempio, lascialo da parte e non lo misurare, perché è stato dato in balìa dei pagani, i quali calpesteranno la città santa per quarantadue mesi. <sup>3</sup>Ma farò in modo che i miei due testimoni, vestiti di sacco, compiano la loro missione di profeti per milleduecentosessanta giorni». <sup>4</sup>Questi sono i due olivi e i due candelabri che stanno davanti al Signore della terra. <sup>5</sup>Se qualcuno pensasse di fare loro del male, uscirà dalla loro bocca un fuoco che divorerà i loro nemici. Così deve perire chiunque pensi di fare loro del male. <sup>6</sup>Essi hanno il potere di chiudere il cielo, perché non cada pioggia nei giorni del loro ministero profetico. Essi hanno anche potere di cambiare l'acqua in sangue e di colpire la terra con ogni sorta di flagelli, tutte le volte che lo vorranno. <sup>7</sup>E quando avranno compiuto la loro testimonianza, la bestia che sale dall'abisso farà guerra contro di loro, li vincerà e li ucciderà. <sup>8</sup>I loro cadaveri rimarranno esposti sulla piazza della grande città, che simbolicamente si chiama Sòdoma ed Egitto, dove anche il loro Signore fu crocifisso. <sup>9</sup>Uomini di ogni popolo, tribù, lingua e nazione vedono i loro cadaveri per tre giorni e mezzo e non permettono che i loro cadaveri vengano deposti in un sepolcro. <sup>10</sup>Gli abitanti della terra fanno festa su di loro, si rallegrano e si scambiano doni, perché questi due profeti erano il tormento degli abitanti della terra.<br> <sup>11</sup>Ma dopo tre giorni e mezzo un soffio di vita che veniva da Dio entrò in essi e si alzarono in piedi, con grande terrore di quelli che stavano a guardarli. <sup>12</sup>Allora udirono un grido possente dal cielo che diceva loro: «Salite quassù» e salirono al cielo in una nube, mentre i loro nemici li guardavano. <sup>13</sup>In quello stesso momento ci fu un grande terremoto, che fece crollare un decimo della città: perirono in quel terremoto settemila persone; i superstiti, presi da terrore, davano gloria al Dio del cielo.<br> <sup>14</sup>Il secondo «guai» è passato; ed ecco, viene subito il terzo «guai».<br> </p> <div class="titoli">La settima tromba</div> <p> <sup>15</sup>Il settimo angelo suonò la tromba e nel cielo echeggiarono voci potenti che dicevano:</p> <p class="rientrato">«Il regno del mondo<br>appartiene al Signore nostro e al suo Cristo:<br>egli regnerà nei secoli dei secoli».</p> <p> <sup>16</sup>Allora i ventiquattro anziani, seduti sui loro seggi al cospetto di Dio, si prostrarono faccia a terra e adorarono Dio dicendo:</p> <p class="rientrato"> <sup>17</sup>«Noi ti rendiamo grazie,<br>Signore Dio onnipotente,<br>che sei e che eri,<br> <sup>18</sup>perché hai preso in mano la tua grande potenza<br>e hai instaurato il tuo regno.<br>Le genti fremettero,<br>ma è giunta la tua ira,<br>il tempo di giudicare i morti,<br>di dare la ricompensa<br>ai tuoi servi, i profeti, e ai santi, <br>e a quanti temono il tuo nome,<br>piccoli e grandi,<br>e di annientare coloro<br>che distruggono la terra».</p> <p> <sup>19</sup>Allora si aprì il tempio di Dio che è nel cielo e apparve nel tempio l'arca della sua alleanza. Ne seguirono folgori, voci, scoppi di tuono, terremoto e una tempesta di grandine.<br></p>>