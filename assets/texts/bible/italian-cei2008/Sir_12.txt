<div class="titoli">A chi bisogna fare il bene</div> <p><sup>1</sup>Se fai il bene, sappi a chi lo fai;<br>così avrai una ricompensa per i tuoi benefici.<br> <sup>2</sup>Fa' il bene all'uomo pio e avrai la ricompensa,<br>se non da lui, certo dall'Altissimo.<br> <sup>3</sup>Nessun beneficio a chi si ostina nel male<br>e a chi rifiuta di fare l'elemosina.<br> <sup>4</sup>Fa' doni all'uomo pio e non dare aiuto al peccatore.<br> <sup>5</sup>Fa' il bene al povero e non donare all'empio,<br>rifiutagli il pane e non dargliene,<br>perché egli non ne usi per dominarti;<br>il male che ne avrai sarà doppio<br>per tutti i benefici che gli avrai fatto.<br> <sup>6</sup>Perché anche l'Altissimo detesta i peccatori<br>e agli empi darà quello che meritano,<br>li custodisce fino al giorno della vendetta.<br> <sup>7</sup>Fa' doni all'uomo buono e non dare aiuto al peccatore.</p> <div class="titoli">Veri e falsi amici</div> <p><sup>8</sup>Nella prosperità l'amico non si può riconoscere <br>e nell'avversità il nemico non resterà nascosto.<br> <sup>9</sup>Quando uno prospera, i suoi nemici sono nel dolore,<br>ma quando uno è nei guai, anche l'amico se ne va.<br> <sup>10</sup>Non fidarti mai del tuo nemico,<br>perché la sua malvagità s'arrugginisce come il rame.<br> <sup>11</sup>Anche se si abbassa e cammina curvo,<br>sta' attento e guàrdati da lui;<br>compòrtati con lui come chi pulisce uno specchio<br>e ti accorgerai che la sua ruggine non resiste a lungo.<br> <sup>12</sup>Non metterlo al tuo fianco,<br>perché egli non ti scavalchi e prenda il tuo posto;<br>non farlo sedere alla tua destra,<br>perché non ambisca il tuo seggio,<br>e alla fine tu riconosca la verità delle mie parole<br>e senta rimorso per i miei detti.<br> <sup>13</sup>Chi avrà pietà di un incantatore morso da un serpente<br>e di quanti si avvicinano alle belve?<br> <sup>14</sup>Così càpita a chi frequenta un peccatore<br>e s'immischia nei suoi delitti*.<br> <sup>15</sup>Per un momento rimarrà con te,<br>ma se vacilli, non resisterà.<br> <sup>16</sup>Il nemico ha il dolce sulle labbra,<br>ma in cuore medita di gettarti in una fossa.<br>Il nemico avrà lacrime agli occhi,<br>ma se troverà l'occasione, non si sazierà del tuo sangue.<br> <sup>17</sup>Se ti càpita una disgrazia, lo troverai accanto a te,<br>e, fingendo di aiutarti, ti prenderà per il tallone.<br> <sup>18</sup>Scuoterà il capo e batterà le mani,<br>poi sparlerà di te voltandoti la faccia.<br></p>