<div class="titoli">Gesù, sacerdote al modo di Melchìsedek</div> <p> <sup>1</sup>Questo Melchìsedek infatti, re di Salem, sacerdote del Dio altissimo, andò incontro ad Abramo mentre ritornava dall'avere sconfitto i re e lo benedisse; <sup>2</sup>a lui Abramodiede la decima di ogni cosa. Anzitutto il suo nome significa «re di giustizia»; poi è anche re di Salem, cioè «re di pace». <sup>3</sup>Egli, senza padre, senza madre, senza genealogia, senza principio di giorni né fine di vita, fatto simile al Figlio di Dio, rimane sacerdote per sempre.<br> <sup>4</sup>Considerate dunque quanto sia grande costui, al quale Abramo, il patriarca, diede la decima del suo bottino. <sup>5</sup>In verità anche quelli tra i figli di Levi che assumono il sacerdozio hanno il mandato di riscuotere, secondo la Legge, la decima dal popolo, cioè dai loro fratelli, essi pure discendenti da Abramo. <sup>6</sup>Egli invece, che non era della loro stirpe, prese la decima da Abramo e benedisse colui che era depositario delle promesse. <sup>7</sup>Ora, senza alcun dubbio, è l'inferiore che è benedetto dal superiore. <sup>8</sup>Inoltre, qui riscuotono le decime uomini mortali; là invece, uno di cui si attesta che vive. <sup>9</sup>Anzi, si può dire che lo stesso Levi, il quale riceve le decime, in Abramo abbia versato la sua decima: <sup>10</sup>egli infatti, quando gli venne incontro Melchìsedek, si trovava ancora nei lombi del suo antenato.<br> <sup>11</sup>Ora, se si fosse realizzata la perfezione per mezzo del sacerdozio levitico - sotto di esso il popolo ha ricevuto la Legge -, che bisogno c'era che sorgesse un altro sacerdote secondo l'ordine di Melchìsedek, e non invece secondo l'ordine di Aronne? <sup>12</sup>Infatti, mutato il sacerdozio, avviene necessariamente anche un mutamento della Legge. <sup>13</sup>Colui del quale si dice questo, appartiene a un'altra tribù, della quale nessuno mai fu addetto all'altare. <sup>14</sup>È noto infatti che il Signore nostro è germogliato dalla tribù di Giuda, e di essa Mosè non disse nulla riguardo al sacerdozio.<br> <sup>15</sup>Ciò risulta ancora più evidente dal momento che sorge, a somiglianza di Melchìsedek, un sacerdote differente, <sup>16</sup>il quale non è diventato tale secondo una legge prescritta dagli uomini, ma per la potenza di una vita indistruttibile. <sup>17</sup>Gli è resa infatti questa testimonianza:</p> <p class="rientrato">Tu sei sacerdote per sempre<br>secondo l'ordine di Melchìsedek.</p> <div class="titoli">Gesù, sacerdote per sempre</div> <p> <sup>18</sup>Si ha così l'abrogazione di un ordinamento precedente a causa della sua debolezza e inutilità - <sup>19</sup>la Legge infatti non ha portato nulla alla perfezione - e si ha invece l'introduzione di una speranza migliore, grazie alla quale noi ci avviciniamo a Dio.<br> <sup>20</sup>Inoltre ciò non avvenne senza giuramento. Quelli infatti diventavano sacerdoti senza giuramento; <sup>21</sup>costui al contrario con il giuramento di colui che gli dice:</p> <p class="rientrato">Il Signore ha giurato e non si pentirà:<br>tu sei sacerdote per sempre.</p> <p><sup>22</sup>Per questo Gesù è diventato garante di un'alleanza migliore.<br> <sup>23</sup>Inoltre, quelli sono diventati sacerdoti in gran numero, perché la morte impediva loro di durare a lungo. <sup>24</sup>Egli invece, poiché resta per sempre, possiede un sacerdozio che non tramonta. <sup>25</sup>Perciò può salvare perfettamente quelli che per mezzo di lui si avvicinano a Dio: egli infatti è sempre vivo per intercedere a loro favore.<br> <sup>26</sup>Questo era il sommo sacerdote che ci occorreva: santo, innocente, senza macchia, separato dai peccatori ed elevato sopra i cieli. <sup>27</sup>Egli non ha bisogno, come i sommi sacerdoti, di offrire sacrifici ogni giorno, prima per i propri peccati e poi per quelli del popolo: lo ha fatto una volta per tutte, offrendo se stesso. <sup>28</sup>La Legge infatti costituisce sommi sacerdoti uomini soggetti a debolezza; ma la parola del giuramento, posteriore alla Legge, costituisce sacerdote il Figlio, reso perfetto per sempre.<br></p>