<div class="titoli">PRIMO DISCORSO DI ELIFAZ</div> <p><sup>1</sup>Elifaz di Teman prese a dire:<br> </p> <div class="titoli">Dio punisce i cattivi e corregge i buoni</div> <p><sup>2</sup>«Se uno tenta di parlare, ti sarà gravoso?<br> Ma chi può trattenere le parole?<br> <sup>3</sup>Ecco, sei stato maestro di molti<br> e a mani stanche hai ridato vigore;<br> <sup>4</sup>le tue parole hanno sorretto chi vacillava<br> e le ginocchia che si piegavano hai rafforzato.<br> <sup>5</sup>Ma ora che questo accade a te, ti è gravoso;<br> capita a te e ne sei sconvolto.<br> <sup>6</sup>La tua pietà non era forse la tua fiducia,<br> e la tua condotta integra la tua speranza?<br> <sup>7</sup>Ricordalo: quale innocente è mai perito<br> e quando mai uomini retti furono distrutti?<br> <sup>8</sup>Per quanto io ho visto, chi ara iniquità<br> e semina affanni, li raccoglie.<br> <sup>9</sup>A un soffio di Dio periscono<br> e dallo sfogo della sua ira sono annientati.<br> <sup>10</sup>Ruggisce il leone, urla la belva,<br> e i denti dei leoncelli si frantumano;<br> <sup>11</sup>il leone perisce per mancanza di preda,<br> e i figli della leonessa si disperdono.<br> </p> <div class="titoli">L'uomo non può essere giusto davanti a Dio</div> <p><sup>12</sup>A me fu recata, furtiva, una parola<br> e il mio orecchio ne percepì il lieve sussurro.<br> <sup>13</sup>Negli incubi delle visioni notturne,<br> quando il torpore grava sugli uomini,<br> <sup>14</sup>terrore mi prese e spavento,<br> che tutte le ossa mi fece tremare;<br> <sup>15</sup>un vento mi passò sulla faccia,<br> sulla pelle mi si drizzarono i peli.<br> <sup>16</sup>Stava là uno, ma non ne riconobbi l'aspetto,<br> una figura era davanti ai miei occhi.<br> Poi udii una voce sommessa:<br> <sup>17</sup>«Può l'uomo essere più retto di Dio,<br> o il mortale più puro del suo creatore?<br> <sup>18</sup>Ecco, dei suoi servi egli non si fida<br> e nei suoi angeli trova difetti,<br> <sup>19</sup>quanto più in coloro che abitano case di fango,<br> che nella polvere hanno il loro fondamento!<br> Come tarlo sono schiacciati,<br> <sup>20</sup>sono annientati fra il mattino e la sera,<br> senza che nessuno ci badi, periscono per sempre.<br> <sup>21</sup>Non viene forse strappata la corda della loro tenda,<br> sicché essi muoiono, ma senza sapienza?».<br></p>