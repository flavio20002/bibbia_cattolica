<div class="titoli">LE SETTE COPPE</div> <div class="titoli">Il canto di Mosè</div> <p> <sup>1</sup>E vidi nel cielo un altro segno, grande e meraviglioso: sette angeli che avevano sette flagelli; gli ultimi, poiché con essi è compiuta l'ira di Dio.<br> <sup>2</sup>Vidi pure come un mare di cristallo misto a fuoco; coloro che avevano vinto la bestia, la sua immagine e il numero del suo nome, stavano in piedi sul mare di cristallo. Hanno cetre divine e <sup>3</sup>cantano il canto di Mosè, il servo di Dio, e il canto dell'Agnello:</p> <p class="rientrato">«Grandi e mirabili sono le tue opere,<br>Signore Dio onnipotente;<br>giuste e vere le tue vie,<br>Re delle genti!<br> <sup>4</sup>O Signore, chi non temerà<br>e non darà gloria al tuo nome?<br>Poiché tu solo sei santo,<br>e tutte le genti verranno<br>e si prostreranno davanti a te,<br>perché i tuoi giudizi furono manifestati».</p> <div class="titoli">I sette flagelli</div> <p> <sup>5</sup>E vidi aprirsi nel cielo il tempio che contiene la tenda della Testimonianza; <sup>6</sup>dal tempio uscirono i sette angeli che avevano i sette flagelli, vestiti di lino puro, splendente, e cinti al petto con fasce d'oro. <sup>7</sup>Uno dei quattro esseri viventi diede ai sette angeli sette coppe d'oro, colme dell'ira di Dio, che vive nei secoli dei secoli. <sup>8</sup>Il tempio si riempì di fumo, che proveniva dalla gloria di Dio e dalla sua potenza: nessuno poteva entrare nel tempio finché non fossero compiuti i sette flagelli dei sette angeli.<br></p>