<div class="titoli">Matrimoni misti e ripudio</div> <sup>1</sup>Ora a voi questo monito, o sacerdoti. <sup>2</sup>Se non mi ascolterete e non vi darete premura di dare gloria al mio nome, dice il Signore degli eserciti, manderò su voi la maledizione e cambierò in maledizione le vostre benedizioni. Anzi le ho già cambiate, perché nessuno tra voi se ne dà premura. <p></p> <p><sup>3</sup>Ecco, io spezzerò il vostro braccio<br>e spanderò sulla vostra faccia escrementi,<br>gli escrementi delle vittime<br>immolate nelle vostre feste solenni,<br>perché siate spazzati via insieme con essi.<br> <sup>4</sup>Così saprete che io ho diretto a voi questo monito,<br>perché sussista la mia alleanza con Levi,<br>dice il Signore degli eserciti.<br> <sup>5</sup>La mia alleanza con lui<br>era alleanza di vita e di benessere,<br>che io gli concessi,<br>e anche di timore,<br>ed egli mi temette ed ebbe riverenza del mio nome.<br> <sup>6</sup>Un insegnamento veritiero era sulla sua bocca<br>né c'era falsità sulle sue labbra;<br>con pace e rettitudine ha camminato davanti a me<br>e ha fatto allontanare molti dal male.<br> <sup>7</sup>Infatti le labbra del sacerdote<br>devono custodire la scienza<br>e dalla sua bocca si ricerca insegnamento,<br>perché egli è messaggero del Signore degli eserciti.<br> <sup>8</sup>Voi invece avete deviato dalla retta via<br>e siete stati d'inciampo a molti<br>con il vostro insegnamento;<br>avete distrutto l'alleanza di Levi,<br>dice il Signore degli eserciti.<br> <sup>9</sup>Perciò anche io vi ho reso spregevoli<br>e abietti davanti a tutto il popolo,<br>perché non avete seguito le mie vie<br>e avete usato parzialità nel vostro insegnamento.</p> <div class="titoli">Matrimoni misti e ripudio</div> <p><sup>10</sup>Non abbiamo forse tutti noi un solo padre? Forse non ci ha creati un unico Dio? Perché dunque agire con perfidia l'uno contro l'altro, profanando l'alleanza dei nostri padri? <sup>11</sup>Giuda è stato sleale e l'abominio è stato commesso in Israele e a Gerusalemme. Giuda infatti ha osato profanare il santuario caro al Signore e ha sposato la figlia di un dio straniero! <sup>12</sup>Il Signore elimini chi ha agito così, chiunque egli sia, dalle tende di Giacobbe e da coloro che offrono l'offerta al Signore degli eserciti.<br> <sup>13</sup>Un'altra cosa fate ancora: voi coprite di lacrime, di pianti e di sospiri l'altare del Signore, perché egli non guarda all'offerta né l'accetta con benevolenza dalle vostre mani. <sup>14</sup>E chiedete: «Perché?». Perché il Signore è testimone fra te e la donna della tua giovinezza, che hai tradito, mentre era la tua compagna, la donna legata a te da un patto. <sup>15</sup>Non fece egli un essere solo dotato di carne e soffio vitale? Che cosa cerca quest'unico essere, se non prole da parte di Dio? Custodite dunque il vostro soffio vitale e nessuno tradisca la donna della sua giovinezza. <sup>16</sup>Perché io detesto il ripudio, dice il Signore, Dio d'Israele, e chi copre d'iniquità la propria veste, dice il Signore degli eserciti. Custodite dunque il vostro soffio vitale e non siate infedeli.<br> </p> <div class="titoli">Intervento del Signore per il giudizio</div> <p><sup>17</sup>Voi avete stancato il Signore con le vostre parole; eppure chiedete: «Come lo abbiamo stancato?». Quando affermate: «Chiunque fa il male è come se fosse buono agli occhi del Signore e in lui si compiace», o quando esclamate: «Dov'è il Dio della giustizia?».<br></p>