<div class="titoli">Inno a Dio, re giusto e santo</div> <p><sup>1</sup>Il Signore regna: tremino i popoli.<br> Siede in trono sui cherubini: si scuota la terra.</p> <p><sup>2</sup>Grande è il Signore in Sion,<br> eccelso sopra tutti i popoli.</p> <p><sup>3</sup>Lodino il tuo nome grande e terribile.<br> Egli è santo!</p> <p><sup>4</sup>Forza del re è amare il diritto.<br> Tu hai stabilito ciò che è retto;<br> diritto e giustizia hai operato in Giacobbe.</p> <p><sup>5</sup>Esaltate il Signore, nostro Dio,<br> prostratevi allo sgabello dei suoi piedi.<br> Egli è santo!</p> <p><sup>6</sup>Mosè e Aronne tra i suoi sacerdoti,<br> Samuele tra quanti invocavano il suo nome:<br> invocavano il Signore ed egli rispondeva.</p> <p><sup>7</sup>Parlava loro da una colonna di nubi:<br> custodivano i suoi insegnamenti<br> e il precetto che aveva loro dato.</p> <p><sup>8</sup>Signore, nostro Dio, tu li esaudivi,<br> eri per loro un Dio che perdona,<br> pur castigando i loro peccati.</p> <p><sup>9</sup>Esaltate il Signore, nostro Dio,<br> prostratevi davanti alla sua santa montagna,<br> perché santo è il Signore, nostro Dio!</p> <p></p>