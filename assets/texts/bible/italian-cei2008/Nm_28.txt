<div class="titoli">Sacrifici e feste</div> <p><sup>1</sup>Il Signore parlò a Mosè e disse: <sup>2</sup>«Ordina agli Israeliti e di' loro: «Avrete cura di presentarmi al tempo stabilito l'offerta, l'alimento dei miei sacrifici da consumare con il fuoco, profumo a me gradito».<br> <sup>3</sup>Dirai loro: «Questo è il sacrificio consumato dal fuoco, che offrirete al Signore: agnelli dell'anno, senza difetti, due al giorno, come olocausto perenne. <sup>4</sup>Offrirai il primo agnello la mattina e l'altro agnello lo offrirai al tramonto; <sup>5</sup>come oblazione un decimo di efa di fior di farina, impastata con un quarto di hin di olio puro. <sup>6</sup>Tale è l'olocausto perenne, offerto presso il monte Sinai: sacrificio consumato dal fuoco, profumo gradito al Signore. <sup>7</sup>La libagione sarà di un quarto di hin per il primo agnello; la libagione sarà versata nel santuario, bevanda inebriante in onore del Signore. <sup>8</sup>Offrirai il secondo agnello al tramonto, con un'oblazione e una libagione simili a quelle della mattina: è un sacrificio consumato dal fuoco, profumo gradito al Signore.<br> <sup>9</sup>Nel giorno di sabato offrirete due agnelli dell'anno, senza difetti; come oblazione due decimi di fior di farina impastata con olio, con la sua libagione. <sup>10</sup>È l'olocausto del sabato, per ogni sabato, oltre l'olocausto perenne e la sua libagione.<br> <sup>11</sup>Al principio dei vostri mesi offrirete come olocausto al Signore due giovenchi, un ariete, sette agnelli dell'anno, senza difetti, <sup>12</sup>e tre decimi di fior di farina impastata con olio, come oblazione per ciascun giovenco; due decimi di fior di farina impastata con olio, per il solo ariete, <sup>13</sup>e ciascuna volta un decimo di fior di farina impastata con olio, come oblazione per ogni agnello. È un olocausto di profumo gradito, un sacrificio consumato dal fuoco in onore del Signore. <sup>14</sup>Le libagioni saranno di un mezzo hin di vino per giovenco, di un terzo di hin per l'ariete e di un quarto di hin per agnello. È l'olocausto del mese, per tutti i mesi dell'anno. <sup>15</sup>Si offrirà al Signore un capro in sacrificio per il peccato, oltre l'olocausto perenne e la sua libagione.<br> <sup>16</sup>Il primo mese, il giorno quattordici del mese, sarà la Pasqua del Signore. <sup>17</sup>Il giorno quindici di quel mese sarà giorno di festa. Per sette giorni si mangerà pane azzimo. <sup>18</sup>Il primo giorno si terrà una riunione sacra; non farete alcun lavoro servile. <sup>19</sup>Offrirete in sacrificio consumato dal fuoco un olocausto al Signore: due giovenchi, un ariete e sette agnelli dell'anno senza difetti. <sup>20</sup>La loro oblazione sarà fior di farina impastata con olio: ne offrirete tre decimi per giovenco e due per l'ariete, <sup>21</sup>ne offrirai un decimo per volta per ciascuno dei sette agnelli <sup>22</sup>e offrirai un capro come sacrificio per il peccato, per compiere il rito espiatorio su di voi. <sup>23</sup>Offrirete questi sacrifici oltre l'olocausto della mattina, che è un olocausto perenne. <sup>24</sup>Li offrirete ogni giorno, per sette giorni; è un alimento consumato dal fuoco, un sacrificio di profumo gradito al Signore. Lo si offrirà oltre l'olocausto perenne con la sua libagione. <sup>25</sup>Il settimo giorno terrete una riunione sacra; non farete alcun lavoro servile.<br> <sup>26</sup>Il giorno delle primizie, quando presenterete al Signore un'oblazione nuova, alla vostra festa delle Settimane, terrete una riunione sacra; non farete alcun lavoro servile. <sup>27</sup>Offrirete in olocausto di profumo gradito al Signore due giovenchi, un ariete e sette agnelli dell'anno. <sup>28</sup>La loro oblazione sarà fior di farina impastata con olio: tre decimi per ogni giovenco, due decimi per il solo ariete <sup>29</sup>e un decimo ogni volta per ciascuno dei sette agnelli. <sup>30</sup>Offrirete un capro per compiere il rito espiatorio per voi. <sup>31</sup>Offrirete questi sacrifici, oltre l'olocausto perenne e la sua oblazione. Sceglierete animali senza difetti e vi aggiungerete le loro libagioni.<br></p>