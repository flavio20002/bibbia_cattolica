<div class="titoli">Il giorno del Signore</div> <p><sup>1</sup>Suonate il corno in Sion<br>e date l'allarme sul mio santo monte!<br>Tremino tutti gli abitanti della regione<br>perché viene il giorno del Signore,<br>perché è vicino,<br> <sup>2</sup>giorno di tenebra e di oscurità,<br>giorno di nube e di caligine.<br>Come l'aurora,<br>un popolo grande e forte<br>si spande sui monti:<br>come questo non ce n'è stato mai<br>e non ce ne sarà dopo,<br>per gli anni futuri, di età in età.<br> <sup>3</sup>Davanti a lui un fuoco divora<br>e dietro a lui brucia una fiamma.<br>Come il giardino dell'Eden<br>è la terra davanti a lui<br>e dietro a lui è un deserto desolato,<br>niente si salva davanti a lui.<br> <sup>4</sup>Il suo aspetto è quello di cavalli,<br>anzi come destrieri che corrono;<br> <sup>5</sup>come fragore di carri<br>che balzano sulla cima dei monti,<br>come crepitìo di fiamma avvampante<br>che brucia la stoppia,<br>come un popolo forte<br>schierato a battaglia.<br> <sup>6</sup>Davanti a lui tremano i popoli,<br>tutti i volti impallidiscono.<br> <sup>7</sup>Corrono come prodi,<br>come guerrieri che scalano le mura;<br>ognuno procede per la propria strada,<br>e non perde la sua direzione.<br> <sup>8</sup>Nessuno intralcia l'altro,<br>ognuno va per la propria via.<br>Si gettano fra i dardi,<br>ma non rompono le file.<br> <sup>9</sup>Piombano sulla città,<br>si precipitano sulle mura,<br>salgono sulle case,<br>entrano dalle finestre come ladri.<br> <sup>10</sup>Davanti a lui la terra trema,<br>il cielo si scuote,<br>il sole, la luna si oscurano<br>e le stelle cessano di brillare.<br> <sup>11</sup>Il Signore fa udire la sua voce<br>dinanzi alla sua schiera:<br>molto grande è il suo esercito,<br>potente nell'eseguire i suoi ordini!<br>Grande è il giorno del Signore,<br>davvero terribile: chi potrà sostenerlo?<br> </p> <div class="titoli">Invito alla conversione e liturgia penitenziale</div> <p><sup>12</sup>«Or dunque - oracolo del Signore -,<br>ritornate a me con tutto il cuore,<br>con digiuni, con pianti e lamenti.<br> <sup>13</sup>Laceratevi il cuore e non le vesti,<br>ritornate al Signore, vostro Dio,<br>perché egli è misericordioso e pietoso,<br>lento all'ira, di grande amore,<br>pronto a ravvedersi riguardo al male».<br> <sup>14</sup>Chi sa che non cambi e si ravveda<br>e lasci dietro a sé una benedizione?<br>Offerta e libagione per il Signore, vostro Dio.<br> <sup>15</sup>Suonate il corno in Sion,<br>proclamate un solenne digiuno,<br>convocate una riunione sacra.<br> <sup>16</sup>Radunate il popolo,<br>indite un'assemblea solenne,<br>chiamate i vecchi,<br>riunite i fanciulli, i bambini lattanti;<br>esca lo sposo dalla sua camera<br>e la sposa dal suo talamo.<br> <sup>17</sup>Tra il vestibolo e l'altare piangano<br>i sacerdoti, ministri del Signore, e dicano:<br>«Perdona, Signore, al tuo popolo<br>e non esporre la tua eredità al ludibrio<br>e alla derisione delle genti».<br>Perché si dovrebbe dire fra i popoli:<br>«Dov'è il loro Dio?».<br> </p> <div class="titoli">Promessa di salvezza</div> <p><sup>18</sup>Il Signore si mostra geloso per la sua terra<br>e si muove a compassione del suo popolo.<br> <sup>19</sup>Il Signore ha risposto al suo popolo:<br>«Ecco, io vi mando il grano, il vino nuovo e l'olio<br>e ne avrete a sazietà;<br>non farò più di voi il ludibrio delle genti.<br> <sup>20</sup>Allontanerò da voi quello che viene dal settentrione<br>e lo spingerò verso una terra arida e desolata:<br>spingerò la sua avanguardia verso il mare orientale<br>e la sua retroguardia verso il mare occidentale.<br>Esalerà il suo lezzo, salirà il suo fetore,<br>perché ha fatto cose grandi.<br> <sup>21</sup>Non temere, terra,<br>ma rallégrati e gioisci,<br>poiché cose grandi ha fatto il Signore.<br> <sup>22</sup>Non temete, animali selvatici,<br>perché i pascoli della steppa hanno germogliato,<br>perché gli alberi producono i frutti,<br>la vite e il fico danno le loro ricchezze.<br> <sup>23</sup>Voi, figli di Sion, rallegratevi,<br>gioite nel Signore, vostro Dio,<br>perché vi dà la pioggia in giusta misura,<br>per voi fa scendere l'acqua,<br>la pioggia d'autunno e di primavera,<br>come in passato.<br> <sup>24</sup>Le aie si riempiranno di grano<br>e i tini traboccheranno di vino nuovo e di olio.<br> <sup>25</sup>Vi compenserò delle annate<br>divorate dalla locusta e dal bruco,<br>dal grillo e dalla cavalletta,<br>da quel grande esercito<br>che ho mandato contro di voi.<br> <sup>26</sup>Mangerete in abbondanza, a sazietà,<br>e loderete il nome del Signore, vostro Dio,<br>che in mezzo a voi ha fatto meraviglie:<br>mai più vergogna per il mio popolo.<br> <sup>27</sup>Allora voi riconoscerete che io sono in mezzo a Israele,<br>e che io sono il Signore, vostro Dio,<br>e non ce ne sono altri:<br>mai più vergogna per il mio popolo».<br></p>>