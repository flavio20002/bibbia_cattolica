<div class="titoli">Assedio e liberazione di Gerusalemme</div> <p><sup>1</sup>Guai ad Arièl, ad Arièl,<br>città dove si accampò Davide!<br>Aggiungete anno ad anno,<br>si avvicendino i cicli festivi.<br> <sup>2</sup>Io metterò alle strette Arièl,<br>ci saranno gemiti e lamenti.<br>Sarà per me come Arièl: <br> <sup>3</sup>io mi accamperò tutt'intorno contro di te <br>e ti circonderò di trincee,<br>innalzerò contro di te un vallo.<br> <sup>4</sup>Allora prostrata parlerai dalla terra,<br>e dalla polvere saliranno le tue parole;<br>sembrerà di un fantasma la tua voce dalla terra,<br>e dalla polvere la tua parola risuonerà come bisbiglio.<br> <sup>5</sup>Sarà come polvere fine la massa dei tuoi nemici<br>e come pula dispersa la massa dei tuoi tiranni.<br>Ma d'improvviso, subito,<br> <sup>6</sup>dal Signore degli eserciti sarai visitata<br>con tuoni, rimbombi e rumore assordante,<br>con uragano e tempesta e fiamma di fuoco divoratore.<br> <sup>7</sup>E sarà come un sogno,<br>come una visione notturna,<br>la massa di tutte le nazioni<br>che marciano contro Arièl,<br>di quanti l'attaccano<br>e la stringono d'assedio.<br> <sup>8</sup>Avverrà come quando un affamato sogna di mangiare,<br>ma si sveglia con lo stomaco vuoto,<br>e come quando un assetato sogna di bere,<br>ma si sveglia stanco e con la gola riarsa:<br>così succederà alla massa di tutte le nazioni<br>che marciano contro il monte Sion.<br> </p> <div class="titoli">Il popolo non comprende l'agire di Dio</div> <p><sup>9</sup>Fermatevi e stupitevi,<br>accecatevi e rimanete ciechi; <br>ubriacatevi ma non di vino,<br>barcollate ma non per effetto di bevande inebrianti.<br> <sup>10</sup>Poiché il Signore ha versato su di voi<br>uno spirito di torpore,<br>ha chiuso i vostri occhi, cioè i profeti,<br>e ha velato i vostri capi, cioè i veggenti.<br> <sup>11</sup>Per voi ogni visione sarà come le parole di un libro sigillato: si dà a uno che sappia leggere dicendogli: «Per favore, leggilo», ma quegli risponde: «Non posso, perché è sigillato». <sup>12</sup>Oppure si dà il libro a chi non sa leggere dicendogli: «Per favore, leggilo», ma quegli risponde: «Non so leggere».<br> <sup>13</sup>Dice il Signore: «Poiché questo popolo<br>si avvicina a me solo con la sua bocca<br>e mi onora con le sue labbra,<br>mentre il suo cuore è lontano da me<br>e la venerazione che ha verso di me<br>è un imparaticcio di precetti umani,<br> <sup>14</sup>perciò, eccomi, continuerò<br>a operare meraviglie e prodigi con questo popolo;<br>perirà la sapienza dei suoi sapienti<br>e si eclisserà l'intelligenza dei suoi intelligenti».<br> <sup>15</sup>Guai a quanti vogliono sottrarsi alla vista del Signore<br>per dissimulare i loro piani,<br>a coloro che agiscono nelle tenebre, dicendo:<br>«Chi ci vede? Chi ci conosce?».<br> <sup>16</sup>Che perversità! Forse che il vasaio<br>è stimato pari alla creta?<br>Un oggetto può dire del suo autore:<br>«Non mi ha fatto lui»?<br>E un vaso può dire del vasaio: «Non capisce»?<br> <sup>17</sup>Certo, ancora un po'<br>e il Libano si cambierà in un frutteto<br>e il frutteto sarà considerato una selva.<br> <sup>18</sup>Udranno in quel giorno i sordi le parole del libro;<br>liberati dall'oscurità e dalle tenebre,<br>gli occhi dei ciechi vedranno.<br> <sup>19</sup>Gli umili si rallegreranno di nuovo nel Signore,<br>i più poveri gioiranno nel Santo d'Israele.<br> <sup>20</sup>Perché il tiranno non sarà più, sparirà l'arrogante,<br>saranno eliminati quanti tramano iniquità,<br> <sup>21</sup>quanti con la parola rendono colpevoli gli altri,<br>quanti alla porta tendono tranelli al giudice<br>e rovinano il giusto per un nulla.<br> <sup>22</sup>Pertanto, dice alla casa di Giacobbe il Signore,<br>che riscattò Abramo:<br>«D'ora in poi Giacobbe non dovrà più arrossire,<br>il suo viso non impallidirà più,<br> <sup>23</sup>poiché vedendo i suoi figli l'opera delle mie mani tra loro,<br>santificheranno il mio nome,<br>santificheranno il Santo di Giacobbe<br>e temeranno il Dio d'Israele.<br> <sup>24</sup>Gli spiriti traviati apprenderanno la sapienza,<br>quelli che mormorano impareranno la lezione».<br></p>