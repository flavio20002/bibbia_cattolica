<div class="titoli">Futuro di salvezza per Israele</div> <p><sup>1</sup>In quel giorno il Signore punirà<br>con la spada dura, grande e forte,<br>il Leviatàn, serpente guizzante,<br>il Leviatàn, serpente tortuoso,<br>e ucciderà il drago che sta nel mare.<br> <sup>2</sup>In quel giorno la vigna sarà deliziosa:<br>cantàtela!<br> <sup>3</sup>Io, il Signore, ne sono il guardiano,<br>a ogni istante la irrigo;<br>per timore che la si danneggi,<br>ne ho cura notte e giorno.<br> <sup>4</sup>Io non sono in collera.<br>Vi fossero rovi e pruni,<br>muoverei loro guerra,<br>li brucerei tutti insieme.<br> <sup>5</sup>Oppure si afferri alla mia protezione,<br>faccia la pace con me,<br>con me faccia la pace!<br> <sup>6</sup>Nei giorni che verranno Giacobbe metterà radici,<br>Israele fiorirà e germoglierà,<br>riempirà il mondo di frutti.<br> <sup>7</sup>Lo ha percosso quanto lo percosse il suo percussore?<br>Oppure fu da lui ucciso come lo furono i suoi uccisori? <br> <sup>8</sup>Egli è entrato in contesa con lui, cacciandolo via, respingendolo,<br>lo ha rimosso con il suo soffio impetuoso,<br>come quando tira il vento d'oriente!<br> <sup>9</sup>Proprio così sarà espiata l'iniquità di Giacobbe<br>e questo sarà tutto il frutto per la rimozione del suo peccato:<br>mentre egli ridurrà tutte le pietre dell'altare<br>come si fa delle pietre che si polverizzano per la calce,<br>non erigeranno più pali sacri né altari per l'incenso.<br> <sup>10</sup>La fortezza è divenuta desolata,<br>un luogo spopolato e abbandonato come un deserto;<br>vi pascola il vitello, vi si sdraia e ne bruca gli arbusti.<br> <sup>11</sup>I suoi rami seccandosi si spezzeranno;<br>le donne verranno ad accendervi il fuoco.<br>Certo, si tratta di un popolo privo d'intelligenza;<br>per questo non ne avrà pietà chi lo ha creato<br>né chi lo ha formato ne avrà compassione.<br> <sup>12</sup>Avverrà che, in quel giorno,<br>il Signore batterà le spighe,<br>dal Fiume al torrente d'Egitto,<br>e voi sarete raccolti uno a uno, Israeliti.<br> <sup>13</sup>Avverrà che in quel giorno suonerà il grande corno,<br>verranno gli sperduti nella terra d'Assiria<br>e i dispersi nella terra d'Egitto.<br>Essi si prostreranno al Signore<br>sul monte santo, a Gerusalemme.<br></p>