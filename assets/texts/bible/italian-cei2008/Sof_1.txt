<div class="titoli">IL GIORNO DEL SIGNORE</div> <div class="titoli">Titolo</div> <p><sup>1</sup>Parola del Signore che fu rivolta a Sofonia, figlio di Cusì, figlio di Godolia, figlio di Amaria, figlio di Ezechia, al tempo di Giosia, figlio di Amon, re di Giuda.</p> <div class="titoli">Giudizio divino</div> <p><sup>2</sup>«Tutto farò sparire dalla terra.<br>Oracolo del Signore.<br> <sup>3</sup>Distruggerò uomini e bestie;<br>distruggerò gli uccelli del cielo e i pesci del mare,<br>farò inciampare i malvagi,<br>eliminerò l'uomo dalla terra.<br>Oracolo del Signore.<br> <sup>4</sup>Stenderò la mano su Giuda<br>e su tutti gli abitanti di Gerusalemme;<br>eliminerò da questo luogo quello che resta di Baal<br>e il nome degli addetti ai culti insieme ai sacerdoti,<br> <sup>5</sup>quelli che sui tetti si prostrano davanti all'esercito celeste<br>e quelli che si prostrano giurando per il Signore,<br>e poi giurano per Milcom,<br> <sup>6</sup>quelli che si allontanano dal seguire il Signore,<br>che non lo cercano né lo consultano».<br> </p> <div class="titoli">Il giorno del Signore</div> <p><sup>7</sup>Silenzio, alla presenza del Signore Dio,<br>perché il giorno del Signore è vicino,<br>perché il Signore ha preparato un sacrificio,<br>ha purificato i suoi invitati.<br> <sup>8</sup>«Nel giorno del sacrificio del Signore,<br>io punirò i capi e i figli di re<br>e quanti vestono alla moda straniera;<br> <sup>9</sup>punirò in quel giorno chiunque salta la soglia,<br>chi riempie di rapine e di frodi<br>il palazzo del suo padrone.<br> <sup>10</sup>In quel giorno - oracolo del Signore -<br>grida d'aiuto verranno dalla porta dei Pesci,<br>ululati dal quartiere nuovo<br>e grande fragore dai colli.<br> <sup>11</sup>Urlate, abitanti del Mortaio,<br>poiché tutta la turba dei mercanti è finita,<br>tutti i pesatori dell'argento sono sterminati.<br> <sup>12</sup>In quel tempo<br>perlustrerò Gerusalemme con lanterne<br>e farò giustizia di quegli uomini<br>che, riposando come vino sulla feccia, pensano:<br>«Il Signore non fa né bene né male».<br> <sup>13</sup>I loro beni saranno saccheggiati<br>e le loro case distrutte.<br>Costruiranno case ma non le abiteranno,<br>pianteranno viti, ma non ne berranno il vino».<br> <sup>14</sup>È vicino il grande giorno del Signore,<br>è vicino e avanza a grandi passi.<br>Una voce: «Amaro è il giorno del Signore!».<br>Anche un prode lo grida.<br> <sup>15</sup>Giorno d'ira quel giorno,<br>giorno di angoscia e di afflizione,<br>giorno di rovina e di sterminio,<br>giorno di tenebra e di oscurità,<br>e giorno di nube e di caligine,<br> <sup>16</sup>giorno di suono di corno e di grido di guerra<br>sulle città fortificate<br>e sulle torri elevate.<br> <sup>17</sup>Metterò gli uomini in angoscia<br>e cammineranno come ciechi,<br>perché hanno peccato contro il Signore;<br>il loro sangue sarà sparso come polvere<br>e la loro carne come escrementi.<br> <sup>18</sup>Neppure il loro argento, neppure il loro oro<br>potranno salvarli.<br>Nel giorno dell'ira del Signore<br>e al fuoco della sua gelosia<br>tutta la terra sarà consumata,<br>poiché farà improvvisa distruzione<br>di tutti gli abitanti della terra.<br></p>