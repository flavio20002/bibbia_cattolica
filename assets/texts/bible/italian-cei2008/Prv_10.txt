<div class="titoli">PROVERBI DI SALOMONE</div> <div class="titoli">Il saggio e lo stolto, l'empio e il giusto</div> <p><sup>1</sup>Proverbi di Salomone.<br>Il figlio saggio allieta il padre,<br>il figlio stolto contrista sua madre.<br> <sup>2</sup>I tesori male acquistati non giovano,<br>ma la giustizia libera dalla morte.<br> <sup>3</sup>Il Signore non lascia che il giusto soffra la fame,<br>ma respinge la cupidigia dei perfidi.<br> <sup>4</sup>La mano pigra rende poveri,<br>la mano operosa arricchisce.<br> <sup>5</sup>Chi raccoglie d'estate è previdente<br>e chi dorme al tempo della mietitura è uno svergognato.<br> <sup>6</sup>Le benedizioni del Signore sul capo del giusto,<br>la bocca degli empi nasconde violenza.<br> <sup>7</sup>La memoria del giusto è in benedizione,<br>il nome degli empi marcisce.<br> <sup>8</sup>Chi è saggio di cuore accetta i precetti,<br>chi è stolto di labbra va in rovina.<br> <sup>9</sup>Chi cammina nell'integrità va sicuro,<br>chi tiene vie tortuose sarà smascherato.<br> <sup>10</sup>Chi chiude un occhio causa dolore,<br>chi riprende a viso aperto procura pace.<br> <sup>11</sup>Fonte di vita è la bocca del giusto,<br> la bocca degli empi nasconde violenza.<br> <sup>12</sup>L'odio suscita litigi,<br> l'amore ricopre ogni colpa.<br> <sup>13</sup>Sulle labbra dell'intelligente si trova la sapienza,<br> ma il bastone è per la schiena dello stolto.<br> <sup>14</sup>I saggi fanno tesoro della scienza,<br> ma la bocca dello stolto è una rovina imminente.<br> <sup>15</sup>I beni del ricco sono la sua roccaforte,<br> la rovina dei poveri è la loro miseria.<br> <sup>16</sup>Il salario del giusto serve per la vita,<br> il guadagno dell'empio è per i vizi.<br> <sup>17</sup>Cammina verso la vita chi accetta la correzione,<br> chi trascura il rimprovero si smarrisce.<br> <sup>18</sup>Dissimulano l'odio le labbra bugiarde,<br> chi diffonde calunnie è uno stolto.<br> <sup>19</sup>Nel molto parlare non manca la colpa,<br> chi frena le labbra è saggio.<br> <sup>20</sup>Argento pregiato è la lingua del giusto,<br> il cuore degli empi vale ben poco.<br> <sup>21</sup>Le labbra del giusto nutrono molti,<br> gli stolti invece muoiono per la loro stoltezza.<br> <sup>22</sup>La benedizione del Signore arricchisce,<br> non vi aggiunge nulla la fatica.<br> <sup>23</sup>Per lo stolto compiere il male è un divertimento,<br>così coltivare la sapienza per l'uomo prudente.<br> <sup>24</sup>Al malvagio sopraggiunge il male che teme,<br>il desiderio dei giusti invece è soddisfatto.<br> <sup>25</sup>Passa la bufera e l'empio non c'è più,<br>il giusto invece resta saldo per sempre.<br> <sup>26</sup>Come l'aceto ai denti e il fumo agli occhi,<br>così è il pigro per chi gli affida una missione.<br> <sup>27</sup>Il timore del Signore prolunga i giorni,<br>ma gli anni dei malvagi sono accorciati.<br> <sup>28</sup>L'attesa dei giusti è gioia,<br>ma la speranza degli empi svanirà.<br> <sup>29</sup>La via del Signore è una fortezza per l'uomo integro,<br>ma è una rovina per i malfattori.<br> <sup>30</sup>Il giusto non vacillerà mai,<br>ma gli empi non dureranno sulla terra.<br> <sup>31</sup>La bocca del giusto espande sapienza,<br>la lingua perversa sarà tagliata.<br> <sup>32</sup>Le labbra del giusto conoscono benevolenza,<br>la bocca degli empi cose perverse.<br></p>>