<div class="titoli">Gesù e la nuova alleanza</div> <p> <sup>1</sup>Il punto capitale delle cose che stiamo dicendo è questo: noi abbiamo un sommo sacerdote così grande che si è assiso alla destra del trono della Maestà nei cieli, <sup>2</sup>ministro del santuario e della vera tenda, che il Signore, e non un uomo, ha costruito.<br> <sup>3</sup>Ogni sommo sacerdote, infatti, viene costituito per offrire doni e sacrifici: di qui la necessità che anche Gesù abbia qualcosa da offrire. <sup>4</sup>Se egli fosse sulla terra, non sarebbe neppure sacerdote, poiché vi sono quelli che offrono i doni secondo la Legge. <sup>5</sup>Questi offrono un culto che è immagine e ombra delle realtà celesti, secondo quanto fu dichiarato da Dio a Mosè, quando stava per costruire la tenda: «Guarda - disse - di fare ogni cosa secondo il modello che ti è stato mostrato sul monte.<br> <sup>6</sup>Ora invece egli ha avuto un ministero tanto più eccellente quanto migliore è l'alleanza di cui è mediatore, perché è fondata su migliori promesse. <sup>7</sup>Se la prima alleanza infatti fosse stata perfetta, non sarebbe stato il caso di stabilirne un'altra. <sup>8</sup>Dio infatti, biasimando il suo popolo, dice:</p> <p class="rientrato">Ecco: vengono giorni, dice il Signore,<br>quando io concluderò un'alleanza nuova<br>con la casa d'Israele e con la casa di Giuda.<br> <sup>9</sup>Non sarà come l'alleanza che feci con i loro padri,<br>nel giorno in cui li presi per mano<br>per farli uscire dalla terra d'Egitto;<br>poiché essi non rimasero fedeli alla mia alleanza,<br>anch'io non ebbi più cura di loro, dice il Signore.<br> <sup>10</sup>E questa è l'alleanza che io stipulerò con la casa d'Israele<br>dopo quei giorni, dice il Signore:<br>porrò le mie leggi nella loro mente<br>e le imprimerò nei loro cuori;<br>sarò il loro Dio<br>ed essi saranno il mio popolo.<br> <sup>11</sup>Né alcuno avrà più da istruire il suo concittadino,<br>né alcuno il proprio fratello, dicendo:<br>«Conosci il Signore!».<br>Tutti infatti mi conosceranno,<br>dal più piccolo al più grande di loro.<br> <sup>12</sup>Perché io perdonerò le loro iniquità<br>e non mi ricorderò più dei loro peccati.</p> <p><sup>13</sup>Dicendo alleanza nuova, Dio ha dichiarato antica la prima: ma, ciò che diventa antico e invecchia, è prossimo a scomparire.<br></p>