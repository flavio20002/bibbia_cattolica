<div class="titoli">La salvezza divina dura per sempre</div> <p><sup>1</sup>Ascoltatemi, voi che siete in cerca di giustizia,<br>voi che cercate il Signore;<br>guardate alla roccia da cui siete stati tagliati,<br>alla cava da cui siete stati estratti.<br> <sup>2</sup>Guardate ad Abramo, vostro padre,<br>a Sara che vi ha partorito;<br>poiché io chiamai lui solo,<br>lo benedissi e lo moltiplicai.<br> <sup>3</sup>Davvero il Signore ha pietà di Sion,<br>ha pietà di tutte le sue rovine,<br>rende il suo deserto come l'Eden,<br>la sua steppa come il giardino del Signore.<br>Giubilo e gioia saranno in essa,<br>ringraziamenti e melodie di canto!<br> <sup>4</sup>Ascoltatemi attenti, o mio popolo;<br>o mia nazione, porgetemi l'orecchio.<br>Poiché da me uscirà la legge,<br>porrò il mio diritto come luce dei popoli.<br> <sup>5</sup>La mia giustizia è vicina,<br>si manifesterà la mia salvezza;<br>le mie braccia governeranno i popoli.<br>In me spereranno le isole,<br>avranno fiducia nel mio braccio.<br> <sup>6</sup>Alzate al cielo i vostri occhi<br>e guardate la terra di sotto,<br>poiché i cieli si dissolveranno come fumo,<br>la terra si logorerà come un vestito<br>e i suoi abitanti moriranno come larve.<br>Ma la mia salvezza durerà per sempre,<br>la mia giustizia non verrà distrutta.<br> <sup>7</sup>Ascoltatemi, esperti della giustizia,<br>popolo che porti nel cuore la mia legge.<br>Non temete l'insulto degli uomini,<br>non vi spaventate per i loro scherni;<br> <sup>8</sup>poiché le tarme li roderanno come una veste<br>e la tignola li roderà come lana,<br>ma la mia giustizia durerà per sempre,<br>la mia salvezza di generazione in generazione.<br> </p> <div class="titoli">Svegliati, svegliati!</div> <p><sup>9</sup>Svégliati, svégliati, rivèstiti di forza,<br>o braccio del Signore.<br>Svégliati come nei giorni antichi,<br>come tra le generazioni passate.<br>Non sei tu che hai fatto a pezzi Raab,<br>che hai trafitto il drago?<br> <sup>10</sup>Non sei tu che hai prosciugato il mare,<br>le acque del grande abisso,<br>e hai fatto delle profondità del mare una strada,<br>perché vi passassero i redenti?<br> <sup>11</sup>Ritorneranno i riscattati dal Signore<br>e verranno in Sion con esultanza;<br>felicità perenne sarà sul loro capo,<br>giubilo e felicità li seguiranno,<br>svaniranno afflizioni e sospiri.<br> <sup>12</sup>Io, io sono il vostro consolatore.<br>Chi sei tu perché tu tema uomini che muoiono<br>e un figlio dell'uomo che avrà la sorte dell'erba?<br> <sup>13</sup>Hai dimenticato il Signore tuo creatore,<br>che ha dispiegato i cieli<br>e gettato le fondamenta della terra.<br>Avevi sempre paura, tutto il giorno,<br>davanti al furore dell'avversario,<br>perché egli tentava di distruggerti.<br>Ma dov'è ora il furore dell'avversario?<br> <sup>14</sup>Il prigioniero sarà presto liberato; <br>egli non morirà nella fossa <br>né mancherà di pane. <br> <sup>15</sup>Io sono il Signore, tuo Dio, <br>che agita il mare così che ne fremano i flutti <br>- Signore degli eserciti è il suo nome.<br> <sup>16</sup>Io ho posto le mie parole sulla tua bocca, <br>ti ho nascosto sotto l'ombra della mia mano, <br>quando ho dispiegato i cieli e fondato la terra, <br>e ho detto a Sion: «Tu sei mio popolo».<br> <sup>17</sup>Svégliati, svégliati,<br>àlzati, Gerusalemme,<br>che hai bevuto dalla mano del Signore<br>il calice della sua ira;<br>la coppa, il calice della vertigine,<br>hai bevuto, l'hai vuotata.<br> <sup>18</sup>Nessuno la guida<br>tra tutti i figli che essa ha partorito;<br>nessuno la prende per mano<br>tra tutti i figli che essa ha allevato.<br> <sup>19</sup>Due mali ti hanno colpito,<br>chi avrà pietà di te?<br>Desolazione e distruzione, fame e spada,<br>chi ti consolerà?<br> <sup>20</sup>I tuoi figli giacciono privi di forze<br>agli angoli di tutte le strade,<br>come antilope in una rete,<br>pieni dell'ira del Signore,<br>della minaccia del tuo Dio.<br> <sup>21</sup>Perciò ascolta anche questo, o misera,<br>o ebbra, ma non di vino.<br> <sup>22</sup>Così dice il Signore, tuo Dio,<br>il tuo Dio che difende la causa del suo popolo:<br>«Ecco, io ti tolgo di mano<br>il calice della vertigine,<br>la coppa, il calice della mia ira;<br>tu non lo berrai più.<br> <sup>23</sup>Lo metterò in mano ai tuoi torturatori<br>che ti dicevano: «Cùrvati, che noi ti passiamo sopra».<br>Tu facevi del tuo dorso un suolo<br>e una strada per i passanti».<br></p>