<div class="titoli">Il ritratto dello stolto...</div> <p><sup>1</sup>Come neve d'estate e pioggia alla mietitura,<br>così l'onore non conviene allo stolto.<br> <sup>2</sup>Come passero che svolazza, come rondine che volteggia,<br>così una maledizione immotivata non ha effetto.<br> <sup>3</sup>La frusta per il cavallo, la cavezza per l'asino<br>e il bastone per la schiena degli stolti.<br> <sup>4</sup>Non rispondere allo stolto secondo la sua stoltezza,<br>per non divenire anche tu simile a lui.<br> <sup>5</sup>Rispondi allo stolto secondo la sua stoltezza,<br>perché egli non si creda saggio.<br> <sup>6</sup>Si taglia i piedi e beve amarezze<br>chi invia messaggi per mezzo di uno stolto.<br> <sup>7</sup>Come pendono le gambe da uno zoppo,<br>così una massima sulla bocca dello stolto.<br> <sup>8</sup>Come chi lega una pietra alla fionda,<br>così chi attribuisce onori a uno stolto.<br> <sup>9</sup>Come ramo spinoso in mano a un ubriaco,<br>così una massima sulla bocca dello stolto.<br> <sup>10</sup>È come un arciere che colpisce a caso<br>chi paga lo stolto o stipendia il primo che passa.<br> <sup>11</sup>Come il cane torna al suo vomito,<br>così lo stolto ripete le sue stoltezze.<br> <sup>12</sup>Hai visto un uomo che è saggio ai suoi occhi?<br>C'è più da sperare da uno stolto che da lui.<br> </p> <div class="titoli">... del pigro</div> <p><sup>13</sup>Il pigro dice: «C'è una belva per la strada,<br>un leone si aggira per le piazze».<br> <sup>14</sup>La porta gira sui cardini,<br>così il pigro sul suo letto.<br> <sup>15</sup>Il pigro immerge la mano nel piatto,<br>ma dura fatica a riportarla alla bocca.<br> <sup>16</sup>Il pigro si crede più saggio<br>di sette persone che rispondono con senno.<br> </p> <div class="titoli">... del denigratore e del bugiardo</div> <p><sup>17</sup>È simile a chi prende un cane per le orecchie<br>un passante che si intromette nella lite di un altro.<br> <sup>18</sup>Come un pazzo che scaglia <br>tizzoni e frecce di morte,<br> <sup>19</sup>così è colui che inganna il suo prossimo<br>e poi dice: «Ma sì, è stato uno scherzo!».<br> <sup>20</sup>Per mancanza di legna il fuoco si spegne;<br>se non c'è il calunniatore, il litigio si calma.<br> <sup>21</sup>Mantice per il carbone e legna per il fuoco,<br>tale è l'attaccabrighe per attizzare le liti.<br> <sup>22</sup>Le parole del calunniatore sono come ghiotti bocconi,<br>che scendono fin nell'intimo.<br> <sup>23</sup>Come patina d'argento su un coccio di creta<br>sono le labbra lusinghiere con un cuore maligno.<br> <sup>24</sup>Chi odia si maschera con le labbra,<br>ma nel suo intimo cova inganni;<br> <sup>25</sup>anche se usa espressioni melliflue, non credergli,<br>perché nel cuore egli ha sette obbrobri.<br> <sup>26</sup>Chi odia si nasconde con astuzia,<br>ma la sua malizia apparirà pubblicamente.<br> <sup>27</sup>Chi scava una fossa vi cadrà dentro<br>e chi rotola una pietra, gli ricadrà addosso.<br> <sup>28</sup>Una lingua bugiarda fa molti danni,<br>una bocca adulatrice produce rovina.<br></p>