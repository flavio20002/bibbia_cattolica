<div class="titoli">Oracolo di condanna per il monte Seir</div> <p><sup>1</sup>Mi fu rivolta questa parola del Signore: <sup>2</sup>«Figlio dell'uomo, volgiti verso il monte Seir e profetizza contro di esso. <sup>3</sup>Annuncerai: Così dice il Signore Dio:</p> <p>Eccomi a te, monte Seir,<br>anche su di te stenderò il mio braccio<br>e farò di te una solitudine, un luogo desolato.<br> <sup>4</sup>Ridurrò le tue città in rovina,<br>e tu diventerai un deserto;<br>così saprai che io sono il Signore.</p> <p><sup>5</sup>Tu hai nutrito un odio secolare contro gli Israeliti e li hai consegnati alla spada al tempo della loro sventura, al colmo della loro iniquità; <sup>6</sup>per questo, com'è vero che io vivo - oracolo del Signore Dio -, ti abbandonerò alla violenza del sangue e il sangue ti perseguiterà; tu non hai odiato la violenza del sangue e il sangue ti perseguiterà. <sup>7</sup>Farò del monte Seir una solitudine e un deserto, e vi eliminerò chiunque lo percorre. <sup>8</sup>Riempirò di cadaveri i tuoi monti; sulle tue alture, per le tue pendici, in tutte le tue valli cadranno i trafitti di spada. <sup>9</sup>In solitudine perenne ti ridurrò e le tue città non saranno più abitate: saprete che io sono il Signore. <sup>10</sup>Poiché hai detto: «Questi due popoli, questi due territori saranno miei, noi li possederemo», anche se là è il Signore, <sup>11</sup>per questo, com'è vero che io vivo - oracolo del Signore Dio -, io agirò secondo quell'ira e quel furore che tu hai dimostrato nell'odio contro di loro e mi farò conoscere in mezzo a loro quando farò giustizia di te: <sup>12</sup>saprai allora che io sono il Signore. Ho udito tutti gli insulti che tu hai proferito contro i monti d'Israele, dicendo: «Sono deserti; sono dati a noi perché li divoriamo». <sup>13</sup>Contro di me avete fatto discorsi insolenti, contro di me avete moltiplicato le parole: ho udito tutto. <sup>14</sup>Così dice il Signore Dio: Poiché tutto il paese ha gioito, farò di te una solitudine: <sup>15</sup>poiché tu hai gioito per l'eredità della casa d'Israele quando era devastata, così io tratterò te: sarai ridotto a una solitudine, o monte Seir, e anche tu Edom, tutto intero. Sapranno che io sono il Signore.<br></p>