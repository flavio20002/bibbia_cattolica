<div class="titoli">L'acqua dalla roccia</div> <p><sup>1</sup>Ora tutta la comunità degli Israeliti arrivò al deserto di Sin il primo mese, e il popolo si fermò a Kades. Qui morì e fu sepolta Maria.<br> <sup>2</sup>Mancava l'acqua per la comunità: ci fu un assembramento contro Mosè e contro Aronne. <sup>3</sup>Il popolo ebbe una lite con Mosè, dicendo: «Magari fossimo morti quando morirono i nostri fratelli davanti al Signore! <sup>4</sup>Perché avete condotto l'assemblea del Signore in questo deserto per far morire noi e il nostro bestiame? <sup>5</sup>E perché ci avete fatto uscire dall'Egitto per condurci in questo luogo inospitale? Non è un luogo dove si possa seminare, non ci sono fichi, non vigne, non melograni, e non c'è acqua da bere».<br> <sup>6</sup>Allora Mosè e Aronne si allontanarono dall'assemblea per recarsi all'ingresso della tenda del convegno; si prostrarono con la faccia a terra e la gloria del Signore apparve loro. <sup>7</sup>Il Signore parlò a Mosè dicendo: <sup>8</sup>«Prendi il bastone; tu e tuo fratello Aronne convocate la comunità e parlate alla roccia sotto i loro occhi, ed essa darà la sua acqua; tu farai uscire per loro l'acqua dalla roccia e darai da bere alla comunità e al loro bestiame». <sup>9</sup>Mosè dunque prese il bastone che era davanti al Signore, come il Signore gli aveva ordinato. <br> <sup>10</sup>Mosè e Aronne radunarono l'assemblea davanti alla roccia e Mosè disse loro: «Ascoltate, o ribelli: vi faremo noi forse uscire acqua da questa roccia?». <sup>11</sup>Mosè alzò la mano, percosse la roccia con il bastone due volte e ne uscì acqua in abbondanza; ne bevvero la comunità e il bestiame.<br> <sup>12</sup>Ma il Signore disse a Mosè e ad Aronne: «Poiché non avete creduto in me, in modo che manifestassi la mia santità agli occhi degli Israeliti, voi non introdurrete quest'assemblea nella terra che io le do». <sup>13</sup>Queste sono le acque di Merìba, dove gli Israeliti litigarono con il Signore e dove egli si dimostrò santo in mezzo a loro.<br> </p> <div class="titoli">Edom rifiuta il passaggio a Israele</div> <p><sup>14</sup>Mosè mandò da Kades messaggeri al re di Edom, per dirgli: «Così dice Israele, tuo fratello: «Tu conosci tutte le tribolazioni che ci hanno colpito. <sup>15</sup>I nostri padri scesero in Egitto e noi in Egitto dimorammo per lungo tempo e gli Egiziani maltrattarono noi e i nostri padri. <sup>16</sup>Noi gridammo al Signore ed egli udì la nostra voce e mandò un angelo e ci fece uscire dall'Egitto; eccoci ora a Kades, città al confine del tuo territorio. <sup>17</sup>Permettici di passare per il tuo territorio. Non passeremo per campi né per vigne e non berremo l'acqua dei pozzi; seguiremo la via Regia, non devieremo né a destra né a sinistra, finché non avremo attraversato il tuo territorio»». <sup>18</sup>Ma Edom gli rispose: «Tu non passerai da me; altrimenti uscirò contro di te con la spada». <sup>19</sup>Gli Israeliti gli dissero: «Passeremo per la strada maestra; se noi e il nostro bestiame berremo la tua acqua, te la pagheremo: lasciaci soltanto transitare a piedi». <sup>20</sup>Ma quegli rispose: «Non passerai!». Edom mosse contro Israele con molta gente e con mano potente. <sup>21</sup>Così Edom rifiutò a Israele il transito nel suo territorio e Israele si tenne lontano da lui.<br> </p> <div class="titoli">Morte di Aronne</div> <p><sup>22</sup>Tutta la comunità degli Israeliti levò l'accampamento da Kades e arrivò al monte Or. <sup>23</sup>Il Signore disse a Mosè e ad Aronne al monte Or, sui confini del territorio di Edom: <sup>24</sup>«Aronne sta per essere riunito ai suoi padri e non entrerà nella terra che ho dato agli Israeliti, perché siete stati ribelli al mio ordine alle acque di Merìba. <sup>25</sup>Prendi Aronne e suo figlio Eleàzaro e falli salire sul monte Or. <sup>26</sup>Spoglia Aronne delle sue vesti e rivestine suo figlio Eleàzaro. Là Aronne sarà riunito ai suoi padri e morirà». <sup>27</sup>Mosè fece come il Signore aveva ordinato ed essi salirono sul monte Or, sotto gli occhi di tutta la comunità. <sup>28</sup>Mosè spogliò Aronne delle sue vesti e ne rivestì Eleàzaro suo figlio. Là Aronne morì, sulla cima del monte. Poi Mosè ed Eleàzaro scesero dal monte. <sup>29</sup>Tutta la comunità vide che Aronne era spirato e tutta la casa d'Israele lo pianse per trenta giorni.<br></p>