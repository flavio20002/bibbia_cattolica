<div class="titoli">PURO E IMPURO</div> <div class="titoli">Animali puri e impuri</div> <p><sup>1</sup>Il Signore parlò a Mosè e ad Aronne e disse loro: <sup>2</sup>«Parlate agli Israeliti dicendo: «Questi sono gli animali che potrete mangiare fra tutte le bestie che sono sulla terra. <sup>3</sup>Potrete mangiare di ogni quadrupede che ha l'unghia bipartita, divisa da una fessura, e che rumina. <sup>4</sup>Ma fra i ruminanti e gli animali che hanno l'unghia divisa, non mangerete i seguenti: il cammello, perché rumina, ma non ha l'unghia divisa, lo considererete impuro; <sup>5</sup>l'iràce, perché rumina, ma non ha l'unghia divisa, lo considererete impuro; <sup>6</sup>la lepre, perché rumina, ma non ha l'unghia divisa, la considererete impura; <sup>7</sup>il porco, perché ha l'unghia bipartita da una fessura, ma non rumina, lo considererete impuro. <sup>8</sup>Non mangerete la loro carne e non toccherete i loro cadaveri; li considererete impuri.<br> <sup>9</sup>Fra tutti gli animali acquatici ecco quelli che potrete mangiare: potrete mangiare tutti quelli, di mare o di fiume, che hanno pinne e squame. <sup>10</sup>Ma di tutti gli animali che si muovono o vivono nelle acque, nei mari e nei fiumi, quanti non hanno né pinne né squame saranno per voi obbrobriosi. <sup>11</sup>Essi saranno per voi obbrobriosi; non mangerete la loro carne e riterrete obbrobriosi i loro cadaveri. <sup>12</sup>Tutto ciò che non ha né pinne né squame nelle acque sarà per voi obbrobrioso.<br> <sup>13</sup>Fra i volatili saranno obbrobriosi questi, che non dovrete mangiare, perché obbrobriosi: l'aquila, l'avvoltoio e l'aquila di mare, <sup>14</sup>il nibbio e ogni specie di falco, <sup>15</sup>ogni specie di corvo, <sup>16</sup>lo struzzo, la civetta, il gabbiano e ogni specie di sparviero, <sup>17</sup>il gufo, l'alcione, l'ibis, <sup>18</sup>il cigno, il pellicano, la fòlaga, <sup>19</sup>la cicogna, ogni specie di airone, l'ùpupa e il pipistrello.<br> <sup>20</sup>Sarà per voi obbrobrioso anche ogni insetto alato che cammina su quattro piedi. <sup>21</sup>Però fra tutti gli insetti alati che camminano su quattro piedi, potrete mangiare quelli che hanno due zampe sopra i piedi, per saltare sulla terra. <sup>22</sup>Perciò potrete mangiare i seguenti: ogni specie di cavalletta, ogni specie di locusta, ogni specie di acrìdi e ogni specie di grillo. <sup>23</sup>Ogni altro insetto alato che ha quattro piedi sarà obbrobrioso per voi; <sup>24</sup>infatti vi rendono impuri: chiunque toccherà il loro cadavere sarà impuro fino alla sera <sup>25</sup>e chiunque trasporterà i loro cadaveri si dovrà lavare le vesti e sarà impuro fino alla sera. <br> <sup>26</sup>Riterrete impuro ogni animale che ha l'unghia, ma non divisa da fessura, e non rumina: chiunque li toccherà sarà impuro. <sup>27</sup>Considererete impuri tutti i quadrupedi che camminano sulla pianta dei piedi; chiunque ne toccherà il cadavere sarà impuro fino alla sera. <sup>28</sup>E chiunque trasporterà i loro cadaveri si dovrà lavare le vesti e sarà impuro fino alla sera. Tali animali riterrete impuri.<br> <sup>29</sup>Fra gli animali che strisciano per terra riterrete impuro: la talpa, il topo e ogni specie di sauri, <sup>30</sup>il toporagno, la lucertola, il geco, il ramarro, il camaleonte. <sup>31</sup>Questi animali, fra quanti strisciano, saranno impuri per voi; chiunque li toccherà morti, sarà impuro fino alla sera. <sup>32</sup>Ogni oggetto sul quale cadrà morto qualcuno di essi, sarà impuro: si tratti di utensile di legno oppure di veste o pelle o sacco o qualunque altro oggetto di cui si faccia uso; si immergerà nell'acqua e sarà impuro fino alla sera, poi sarà puro. <sup>33</sup>Se ne cade qualcuno in un vaso di terra, quanto vi si troverà dentro sarà impuro e spezzerete il vaso. <sup>34</sup>Ogni cibo che serve di nutrimento, sul quale cada quell'acqua, sarà impuro; ogni bevanda potabile, qualunque sia il vaso che la contiene, sarà impura. <sup>35</sup>Ogni oggetto sul quale cadrà qualche parte del loro cadavere, sarà impuro; il forno o il fornello sarà spezzato: sono impuri e li dovete ritenere tali. <sup>36</sup>Però, una fonte o una cisterna, cioè una raccolta di acqua, resterà pura; ma chi toccherà i loro cadaveri sarà impuro. <sup>37</sup>Se qualcosa dei loro cadaveri cade su qualche seme che deve essere seminato, questo sarà puro; <sup>38</sup>ma se è stata versata acqua sul seme e vi cade qualche cosa dei loro cadaveri, lo riterrai impuro. <br> <sup>39</sup>Se muore un animale, di cui vi potete cibare, colui che ne toccherà il cadavere sarà impuro fino alla sera. <sup>40</sup>Colui che mangerà di quel cadavere si laverà le vesti e sarà impuro fino alla sera; anche colui che trasporterà quel cadavere si laverà le vesti e sarà impuro fino alla sera.<br> <sup>41</sup>Ogni essere che striscia sulla terra sarà obbrobrioso; non se ne mangerà. <sup>42</sup>Di tutti gli animali che strisciano sulla terra non ne mangerete alcuno che cammini sul ventre o cammini con quattro piedi o con molti piedi, poiché saranno obbrobriosi. <sup>43</sup>Non rendete le vostre persone contaminate con alcuno di questi animali che strisciano; non rendetevi impuri con essi e non diventate, a causa loro, impuri. <sup>44</sup>Poiché io sono il Signore, vostro Dio. Santificatevi dunque e siate santi, perché io sono santo; non rendete impure le vostre persone con alcuno di questi animali che strisciano per terra. <sup>45</sup>Poiché io sono il Signore, che vi ho fatto uscire dalla terra d'Egitto per essere il vostro Dio; siate dunque santi, perché io sono santo.<br> <sup>46</sup>Questa è la legge che riguarda i quadrupedi, gli uccelli, ogni essere vivente che si muove nelle acque e ogni essere che striscia per terra, <sup>47</sup>per distinguere ciò che è impuro da ciò che è puro, l'animale che si può mangiare da quello che non si deve mangiare»».<br></p>