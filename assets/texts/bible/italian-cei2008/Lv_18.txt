<div class="titoli">Prescrizioni sulle relazioni sessuali</div> <p><sup>1</sup>Il Signore parlò a Mosè e disse: <sup>2</sup>«Parla agli Israeliti dicendo loro: «Io sono il Signore, vostro Dio. <sup>3</sup>Non farete come si fa nella terra d'Egitto dove avete abitato, né farete come si fa nella terra di Canaan dove io vi conduco, né imiterete i loro costumi. <sup>4</sup>Metterete invece in pratica le mie prescrizioni e osserverete le mie leggi, seguendole. Io sono il Signore, vostro Dio. <sup>5</sup>Osserverete dunque le mie leggi e le mie prescrizioni, mediante le quali chiunque le metterà in pratica vivrà. Io sono il Signore.<br> <sup>6</sup>Nessuno si accosterà a una sua consanguinea, per scoprire la sua nudità. Io sono il Signore.<br> <sup>7</sup>Non scoprirai la nudità di tuo padre né la nudità di tua madre: è tua madre; non scoprirai la sua nudità. <sup>8</sup>Non scoprirai la nudità di una moglie di tuo padre; è la nudità di tuo padre. <sup>9</sup>Non scoprirai la nudità di tua sorella, figlia di tuo padre o figlia di tua madre, nata in casa o fuori; non scoprirai la loro nudità. <br> <sup>10</sup>Non scoprirai la nudità della figlia di tuo figlio o della figlia di tua figlia, perché è la tua propria nudità. <sup>11</sup>Non scoprirai la nudità della figlia di una moglie di tuo padre, generata da tuo padre: è tua sorella, non scoprirai la sua nudità. <sup>12</sup>Non scoprirai la nudità della sorella di tuo padre; è carne di tuo padre. <sup>13</sup>Non scoprirai la nudità della sorella di tua madre, perché è carne di tua madre. <sup>14</sup>Non scoprirai la nudità del fratello di tuo padre, avendo rapporti con sua moglie: è tua zia. <sup>15</sup>Non scoprirai la nudità di tua nuora: è la moglie di tuo figlio; non scoprirai la sua nudità. <sup>16</sup>Non scoprirai la nudità di tua cognata: è la nudità di tuo fratello.<br> <sup>17</sup>Non scoprirai la nudità di una donna e di sua figlia. Non prenderai la figlia di suo figlio né la figlia di sua figlia per scoprirne la nudità: sono parenti carnali. È un'infamia. <sup>18</sup>Non prenderai in sposa la sorella di tua moglie, per non suscitare rivalità, scoprendo la sua nudità, mentre tua moglie è in vita.<br> <sup>19</sup>Non ti accosterai a donna per scoprire la sua nudità durante l'impurità mestruale.<br> <sup>20</sup>Non darai il tuo giaciglio alla moglie del tuo prossimo, rendendoti impuro con lei.<br> <sup>21</sup>Non consegnerai alcuno dei tuoi figli per farlo passare a Moloc e non profanerai il nome del tuo Dio. Io sono il Signore.<br> <sup>22</sup>Non ti coricherai con un uomo come si fa con una donna: è cosa abominevole. <br> <sup>23</sup>Non darai il tuo giaciglio a una bestia per contaminarti con essa; così nessuna donna si metterà con un animale per accoppiarsi: è una perversione.<br> <sup>24</sup>Non rendetevi impuri con nessuna di tali pratiche, poiché con tutte queste cose si sono rese impure le nazioni che io sto per scacciare davanti a voi. <sup>25</sup>La terra ne è stata resa impura; per questo ho punito la sua colpa e la terra ha vomitato i suoi abitanti. <sup>26</sup>Voi dunque osserverete le mie leggi e le mie prescrizioni e non commetterete nessuna di queste pratiche abominevoli: né colui che è nativo della terra, né il forestiero che dimora in mezzo a voi. <sup>27</sup>Poiché tutte queste cose abominevoli le ha commesse la gente che vi era prima di voi e la terra è divenuta impura. <sup>28</sup>Che la terra non vomiti anche voi, per averla resa impura, come ha vomitato chi l'abitava prima di voi, <sup>29</sup>perché chiunque praticherà qualcuna di queste abominazioni, ogni persona che le commetterà, sarà eliminata dal suo popolo. <sup>30</sup>Osserverete dunque i miei ordini e non seguirete alcuno di quei costumi abominevoli che sono stati praticati prima di voi; non vi renderete impuri a causa di essi. Io sono il Signore, vostro Dio»».<br></p>