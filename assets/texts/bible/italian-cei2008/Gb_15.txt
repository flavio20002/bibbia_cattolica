<div class="titoli">SECONDO DISCORSO DI ELIFAZ</div> <p><sup>1</sup>Elifaz di Teman prese a dire:<br> </p> <div class="titoli">Le accuse di Elifaz a Giobbe</div> <p><sup>2</sup>«Potrebbe il saggio rispondere con ragioni campate in aria<br> e riempirsi il ventre del vento d'oriente?<br> <sup>3</sup>Si difende egli con parole inutili<br> e con discorsi inconcludenti?<br> <sup>4</sup>Ma tu distruggi la religione<br> e abolisci la preghiera innanzi a Dio.<br> <sup>5</sup>Infatti la tua malizia istruisce la tua bocca<br> e scegli il linguaggio degli astuti.<br> <sup>6</sup>Non io, ma la tua bocca ti condanna<br> e le tue labbra attestano contro di te.<br> <sup>7</sup>Sei forse tu il primo uomo che è nato,<br> o prima dei monti sei stato generato?<br> <sup>8</sup>Hai tu avuto accesso ai segreti consigli di Dio<br> e ti sei appropriato tu solo della sapienza?<br> <sup>9</sup>Che cosa sai tu, che noi non sappiamo?<br> Che cosa capisci, che non sia chiaro anche a noi?<br> <sup>10</sup>Sia il vecchio che il canuto sono fra di noi,<br> carichi di anni più di tuo padre.<br> <sup>11</sup>Poca cosa sono per te le consolazioni di Dio<br> e una parola moderata rivolta a te?<br> <sup>12</sup>Perché il tuo cuore ti stravolge,<br> perché ammiccano i tuoi occhi,<br> <sup>13</sup>quando volgi contro Dio il tuo animo<br> e fai uscire tali parole dalla tua bocca?<br> <sup>14</sup>Che cos'è l'uomo perché si ritenga puro,<br> perché si dica giusto un nato da donna?<br> <sup>15</sup>Ecco, neppure nei suoi santi egli ha fiducia<br> e i cieli non sono puri ai suoi occhi,<br> <sup>16</sup>tanto meno un essere abominevole e corrotto,<br> l'uomo che beve l'iniquità come acqua.<br> </p> <div class="titoli">La sorte del malvagio</div> <p><sup>17</sup>Voglio spiegartelo, ascoltami,<br> ti racconterò quel che ho visto,<br> <sup>18</sup>quello che i saggi hanno riferito,<br> che non hanno celato ad essi i loro padri;<br> <sup>19</sup>solo a loro fu concessa questa terra,<br> né straniero alcuno era passato in mezzo a loro.<br> <sup>20</sup>Per tutti i giorni della vita il malvagio si tormenta;<br> sono contati gli anni riservati al violento.<br> <sup>21</sup>Voci di spavento gli risuonano agli orecchi<br> e in piena pace si vede assalito dal predone.<br> <sup>22</sup>Non crede di potersi sottrarre alle tenebre,<br> egli si sente destinato alla spada.<br> <sup>23</sup>Abbandonato in pasto ai falchi,<br> sa che gli è preparata la rovina.<br> Un giorno tenebroso <sup>24</sup>lo spaventa,<br> la miseria e l'angoscia l'assalgono<br> come un re pronto all'attacco,<br> <sup>25</sup>perché ha steso contro Dio la sua mano,<br> ha osato farsi forte contro l'Onnipotente;<br> <sup>26</sup>correva contro di lui a testa alta,<br> al riparo del curvo spessore del suo scudo,<br> <sup>27</sup>poiché aveva la faccia coperta di grasso<br> e pinguedine intorno ai suoi fianchi.<br> <sup>28</sup>Avrà dimora in città diroccate,<br> in case dove non si abita più,<br> destinate a diventare macerie.<br> <sup>29</sup>Non si arricchirà, non durerà la sua fortuna,<br> le sue proprietà non si estenderanno sulla terra.<br> <sup>30</sup>Alle tenebre non sfuggirà,<br> il fuoco seccherà i suoi germogli<br> e il vento porterà via i suoi fiori.<br> <sup>31</sup>Non si affidi alla vanità che è fallace,<br> perché vanità sarà la sua ricompensa.<br> <sup>32</sup>Prima del tempo saranno disseccati,<br> i suoi rami non rinverdiranno più.<br> <sup>33</sup>Sarà spogliato come vigna della sua uva ancora acerba<br> e getterà via come ulivo i suoi fiori,<br> <sup>34</sup>poiché la stirpe dell'empio è sterile<br> e il fuoco divora le tende dell'uomo venale.<br> <sup>35</sup>Concepisce malizia e genera sventura<br> e nel suo seno alleva l'inganno».<br></p>