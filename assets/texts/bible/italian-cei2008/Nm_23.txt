<sup>1</sup>Balaam disse a Balak: «Costruiscimi qui sette altari e preparami qui sette giovenchi e sette arieti». <sup>2</sup>Balak fece come Balaam aveva detto; Balak e Balaam offrirono un giovenco e un ariete su ciascun altare. <sup>3</sup>Balaam disse a Balak: «Férmati presso il tuo olocausto e io andrò. Forse il Signore mi verrà incontro; quel che mi mostrerà io te lo riferirò». Andò su di un'altura brulla. <br> <sup>4</sup>Dio andò incontro a Balaam e Balaam gli disse: «Ho preparato i sette altari e ho offerto un giovenco e un ariete su ciascun altare». <sup>5</sup>Allora il Signore mise una parola in bocca a Balaam e gli disse: «Torna da Balak e parla così». <sup>6</sup>Balaam tornò da Balak che stava presso il suo olocausto: egli e tutti i prìncipi di Moab. <sup>7</sup>Allora Balaam pronunciò il suo poema e disse: <br> <br>«Da Aram mi fa venire Balak, <br>il re di Moab dalle montagne d'oriente: <br>«Vieni, maledici per me Giacobbe; <br>vieni, minaccia Israele!». <br> <sup>8</sup>Come maledirò quel che Dio non ha maledetto? <br>Come minaccerò quel che il Signore non ha minacciato? <br> <sup>9</sup>Perché dalla vetta delle rupi io lo vedo <br>e dalle alture lo contemplo: <br>ecco un popolo che dimora in disparte <br>e tra le nazioni non si annovera. <br> <sup>10</sup>Chi può contare la polvere di Giacobbe? <br>O chi può calcolare un solo quarto d'Israele? <br>Possa io morire della morte dei giusti <br>e sia la mia fine come la loro». <br> <br> <sup>11</sup>Allora Balak disse a Balaam: «Che cosa mi hai fatto? Per maledire i miei nemici io ti ho preso, ed ecco, li hai grandemente benedetti». <sup>12</sup>Rispose: «Non devo forse aver cura di dire solo quello che il Signore mi mette sulla bocca?». <br> <sup>13</sup>Balak gli disse: «Vieni con me in altro luogo da dove tu possa vederlo; ne vedrai solo un'estremità, non lo vedrai tutto intero: di là maledicilo per me». <sup>14</sup>Lo condusse al campo di Sofìm, sulla cima del Pisga; costruì sette altari e offrì un giovenco e un ariete su ogni altare. <sup>15</sup>Allora Balaam disse a Balak: «Férmati presso il tuo olocausto e io andrò incontro al Signore». <sup>16</sup>Il Signore andò incontro a Balaam, gli mise una parola sulla bocca e gli disse: «Torna da Balak e parla così». <br> <sup>17</sup>Balaam tornò da Balak, che stava presso il suo olocausto insieme con i capi di Moab. Balak gli disse: «Che cosa ha detto il Signore?». <sup>18</sup>Allora Balaam pronunciò il suo poema e disse: <br> <br>«Sorgi, Balak, e ascolta; <br>porgimi orecchio, figlio di Sippor! <br> <sup>19</sup>Dio non è un uomo perché egli menta, <br>non è un figlio d'uomo perché egli ritratti. <br>Forse egli dice e poi non fa? <br>Parla e non adempie? <br> <sup>20</sup>Ecco, di benedire ho ricevuto il comando: <br>egli ha benedetto, e non mi metterò contro. <br> <sup>21</sup>Egli non scorge colpa in Giacobbe, <br>non ha veduto torto in Israele. <br>Il Signore, suo Dio, è con lui <br>e in lui risuona un'acclamazione per il re. <br> <sup>22</sup>Dio, che lo ha fatto uscire dall'Egitto, <br>è per lui come le corna del bufalo. <br> <sup>23</sup>Perché non vi è sortilegio contro Giacobbe <br>e non vi è magìa contro Israele: <br>a suo tempo vien detto a Giacobbe <br>e a Israele che cosa opera Dio. <br> <sup>24</sup>Ecco un popolo che si leva come una leonessa <br>e si erge come un leone; <br>non si accovaccia, finché non abbia divorato la preda <br>e bevuto il sangue degli uccisi». <br> <br> <sup>25</sup>Allora Balak disse a Balaam: «Se proprio non lo maledici, almeno non benedirlo!». <sup>26</sup>Rispose Balaam e disse a Balak: «Non ti ho già detto che quanto il Signore dirà io dovrò eseguirlo?». <br> <sup>27</sup>Balak disse a Balaam: «Vieni, ti condurrò in altro luogo: forse piacerà agli occhi di Dio che tu lo maledica per me di là». <sup>28</sup>Così Balak condusse Balaam in cima al Peor, che è di fronte al deserto. <sup>29</sup>Balaam disse a Balak: «Costruiscimi qui sette altari e preparami sette giovenchi e sette arieti». <sup>30</sup>Balak fece come Balaam aveva detto e offrì un giovenco e un ariete su ogni altare. <br> <p></p>