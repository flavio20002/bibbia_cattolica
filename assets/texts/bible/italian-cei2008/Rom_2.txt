<div class="titoli">Il giusto giudizio di Dio</div> <p><sup>1</sup>Perciò chiunque tu sia, o uomo che giudichi, non hai alcun motivo di scusa perché, mentre giudichi l'altro, condanni te stesso; tu che giudichi, infatti, fai le medesime cose. <sup>2</sup>Eppure noi sappiamo che il giudizio di Dio contro quelli che commettono tali cose è secondo verità. <sup>3</sup>Tu che giudichi quelli che commettono tali azioni e intanto le fai tu stesso, pensi forse di sfuggire al giudizio di Dio? <sup>4</sup>O disprezzi la ricchezza della sua bontà, della sua clemenza e della sua magnanimità, senza riconoscere che la bontà di Dio ti spinge alla conversione? <sup>5</sup>Tu, però, con il tuo cuore duro e ostinato, accumuli collera su di te per il giorno dell'ira e della rivelazione del giusto giudizio di Dio, <sup>6</sup>che <i>renderà a ciascuno secondo le sue opere</i>: <sup>7</sup>la vita eterna a coloro che, perseverando nelle opere di bene, cercano gloria, onore, incorruttibilità; <sup>8</sup>ira e sdegno contro coloro che, per ribellione, disobbediscono alla verità e obbediscono all'ingiustizia. <sup>9</sup>Tribolazione e angoscia su ogni uomo che opera il male, sul Giudeo, prima, come sul Greco; <sup>10</sup>gloria invece, onore e pace per chi opera il bene, per il Giudeo, prima, come per il Greco: <sup>11</sup>Dio infatti non fa preferenza di persone.<br> <sup>12</sup>Tutti quelli che hanno peccato senza la Legge, senza la Legge periranno; quelli invece che hanno peccato sotto la Legge, con la Legge saranno giudicati. <sup>13</sup>Infatti, non quelli che ascoltano la Legge sono giusti davanti a Dio, ma quelli che mettono in pratica la Legge saranno giustificati. <sup>14</sup>Quando i pagani, che non hanno la Legge, per natura agiscono secondo la Legge, essi, pur non avendo Legge, sono legge a se stessi. <sup>15</sup>Essi dimostrano che quanto la Legge esige è scritto nei loro cuori, come risulta dalla testimonianza della loro coscienza e dai loro stessi ragionamenti, che ora li accusano ora li difendono. <sup>16</sup>Così avverrà nel giorno in cui Dio giudicherà i segreti degli uomini, secondo il mio Vangelo, per mezzo di Cristo Gesù.<br> </p> <div class="titoli">Anche i Giudei sono nel peccato</div> <p><sup>17</sup>Ma se tu ti chiami Giudeo e ti riposi sicuro sulla Legge e metti il tuo vanto in Dio, <sup>18</sup>ne conosci la volontà e, istruito dalla Legge, sai discernere ciò che è meglio, <sup>19</sup>e sei convinto di essere guida dei ciechi, luce di coloro che sono nelle tenebre, <sup>20</sup>educatore degli ignoranti, maestro dei semplici, perché nella Legge possiedi l'espressione della conoscenza e della verità... <sup>21</sup>Ebbene, come mai tu, che insegni agli altri, non insegni a te stesso? Tu che predichi di non rubare, rubi? <sup>22</sup>Tu che dici di non commettere adulterio, commetti adulterio? Tu che detesti gli idoli, ne derubi i templi? <sup>23</sup>Tu che ti vanti della Legge, offendi Dio trasgredendo la Legge! <sup>24</sup>Infatti sta scritto: <i>Il nome di Dio è bestemmiato per causa vostra tra le genti</i>.<i><br></i> <sup>25</sup>Certo, la circoncisione è utile se osservi la Legge; ma, se trasgredisci la Legge, con la tua circoncisione sei un non circonciso. <sup>26</sup>Se dunque chi non è circonciso osserva le prescrizioni della Legge, la sua incirconcisione non sarà forse considerata come circoncisione? <sup>27</sup>E così, chi non è circonciso fisicamente, ma osserva la Legge, giudicherà te che, nonostante la lettera della Legge e la circoncisione, sei trasgressore della Legge. <sup>28</sup>Giudeo, infatti, non è chi appare tale all'esterno, e la circoncisione non è quella visibile nella carne; <sup>29</sup>ma Giudeo è colui che lo è interiormente e la circoncisione è quella del cuore, nello spirito, non nella lettera; la sua lode non viene dagli uomini, ma da Dio.<br></p>