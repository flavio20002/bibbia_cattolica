<div class="titoli">INTERMEZZO</div> <div class="titoli">Il timore del Signore, questo è sapienza</div> <p><sup>1</sup>Certo, l'argento ha le sue miniere<br> e l'oro un luogo dove si raffina.<br> <sup>2</sup>Il ferro lo si estrae dal suolo,<br> il rame si libera fondendo le rocce.<br> <sup>3</sup>L'uomo pone un termine alle tenebre<br> e fruga fino all'estremo limite,<br> fino alle rocce nel buio più fondo.<br> <sup>4</sup>In luoghi remoti scavano gallerie<br> dimenticate dai passanti;<br> penzolano sospesi lontano dagli uomini.<br> <sup>5</sup>La terra, da cui si trae pane,<br> di sotto è sconvolta come dal fuoco.<br> <sup>6</sup>Sede di zaffìri sono le sue pietre<br> e vi si trova polvere d'oro.<br> <sup>7</sup>L'uccello rapace ne ignora il sentiero,<br> non lo scorge neppure l'occhio del falco,<br> <sup>8</sup>non lo calpestano le bestie feroci,<br> non passa su di esso il leone.<br> <sup>9</sup>Contro la selce l'uomo stende la mano,<br> sconvolge i monti fin dalle radici.<br> <sup>10</sup>Nelle rocce scava canali<br> e su quanto è prezioso posa l'occhio.<br> <sup>11</sup>Scandaglia il fondo dei fiumi<br> e quel che vi è nascosto porta alla luce.<br> <sup>12</sup>Ma la sapienza da dove si estrae?<br> E il luogo dell'intelligenza dov'è?<br> <sup>13</sup>L'uomo non ne conosce la via,<br> essa non si trova sulla terra dei viventi.<br> <sup>14</sup>L'oceano dice: «Non è in me!»<br> e il mare dice: «Neppure presso di me!».<br> <sup>15</sup>Non si scambia con l'oro migliore<br> né per comprarla si pesa l'argento.<br> <sup>16</sup>Non si acquista con l'oro di Ofir<br> né con l'ònice prezioso o con lo zaffìro.<br> <sup>17</sup>Non la eguagliano l'oro e il cristallo<br> né si permuta con vasi di oro fino.<br> <sup>18</sup>Coralli e perle non meritano menzione:<br> l'acquisto della sapienza non si fa con le gemme.<br> <sup>19</sup>Non la eguaglia il topazio d'Etiopia,<br> con l'oro puro non si può acquistare.<br> <sup>20</sup>Ma da dove viene la sapienza?<br> E il luogo dell'intelligenza dov'è?<br> <sup>21</sup>È nascosta agli occhi di ogni vivente,<br> è ignota agli uccelli del cielo.<br> <sup>22</sup>L'abisso e la morte dicono:<br> »Con i nostri orecchi ne udimmo la fama».<br> <sup>23</sup>Dio solo ne discerne la via,<br> lui solo sa dove si trovi,<br> <sup>24</sup>perché lui solo volge lo sguardo<br> fino alle estremità della terra,<br> vede tutto ciò che è sotto la volta del cielo.<br> <sup>25</sup>Quando diede al vento un peso<br> e delimitò le acque con la misura,<br> <sup>26</sup>quando stabilì una legge alla pioggia<br> e una via al lampo tonante,<br> <sup>27</sup>allora la vide e la misurò,<br> la fondò e la scrutò appieno,<br> <sup>28</sup>e disse all'uomo:<br> »Ecco, il timore del Signore, questo è sapienza,<br> evitare il male, questo è intelligenza»».<br></p>>