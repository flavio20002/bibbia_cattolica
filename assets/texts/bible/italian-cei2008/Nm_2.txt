<div class="titoli">Disposizione dell'accampamento</div> <p><sup>1</sup>Il Signore parlò a Mosè e ad Aronne e disse: <sup>2</sup>«Gli Israeliti si accamperanno ciascuno vicino alla sua insegna con i simboli dei loro casati paterni; si accamperanno di fronte alla tenda del convegno, tutt'intorno.<br> <sup>3</sup>Si accamperanno a oriente, verso levante, quelli dell'insegna dell'accampamento di Giuda secondo le loro schiere. Principe per i figli di Giuda è Nacson, figlio di Amminadàb, <sup>4</sup>e la sua schiera è di settantaquattromilaseicento censiti.<br> <sup>5</sup>Si accamperanno accanto a lui quelli della tribù di Ìssacar. Principe per i figli di Ìssacar è Netanèl, figlio di Suar, <sup>6</sup>e la sua schiera è di cinquantaquattromilaquattrocento censiti.<br> <sup>7</sup>Poi la tribù di Zàbulon. Principe per i figli di Zàbulon è Eliàb, figlio di Chelon, <sup>8</sup>e la sua schiera è di cinquantasettemilaquattrocento censiti.<br> <sup>9</sup>Il totale dei censiti per l'accampamento di Giuda è di centoottantaseimilaquattrocento uomini, suddivisi secondo le loro schiere. Leveranno le tende per primi.<br> <sup>10</sup>L'insegna dell'accampamento di Ruben, suddiviso secondo le sue schiere, starà a mezzogiorno. Principe per i figli di Ruben è Elisùr, figlio di Sedeùr, <sup>11</sup>e la sua schiera è di quarantaseimilacinquecento censiti.<br> <sup>12</sup>Si accamperanno accanto a lui quelli della tribù di Simeone. Principe per i figli di Simeone è Selumièl, figlio di Surisaddài, <sup>13</sup>e la sua schiera è di cinquantanovemilatrecento censiti.<br> <sup>14</sup>Poi la tribù di Gad: principe per i figli di Gad è Eliasàf, figlio di Deuèl, <sup>15</sup>e la sua schiera è di quarantacinquemilaseicentocinquanta censiti.<br> <sup>16</sup>Il totale dei censiti per l'accampamento di Ruben è di centocinquantunmilaquattrocentocinquanta uomini, suddivisi secondo le loro schiere. Leveranno le tende per secondi.<br> <sup>17</sup>Poi si leverà la tenda del convegno con l'accampamento dei leviti in mezzo agli altri accampamenti. Come si erano accampati, così si leveranno, ciascuno al suo posto, suddivisi secondo le loro insegne.<br> <sup>18</sup>L'insegna dell'accampamento di Èfraim, suddiviso secondo le sue schiere, starà a occidente. Principe per i figli di Èfraim è Elisamà, figlio di Ammiùd, <sup>19</sup>la sua schiera è di quarantamilacinquecento censiti.<br> <sup>20</sup>Accanto a lui la tribù di Manasse. Principe per i figli di Manasse è Gamlièl, figlio di Pedasùr, <sup>21</sup>e la sua schiera è di trentaduemiladuecento censiti.<br> <sup>22</sup>Poi la tribù di Beniamino. Principe per i figli di Beniamino è Abidàn, figlio di Ghideonì, <sup>23</sup>e la sua schiera è di trentacinquemilaquattrocento censiti.<br> <sup>24</sup>Il totale dei censiti per l'accampamento di Èfraim è di centoottomilacento uomini, suddivisi secondo le loro schiere. Leveranno le tende per terzi.<br> <sup>25</sup>L'insegna dell'accampamento di Dan, suddiviso secondo le sue schiere, starà a settentrione. Principe per i figli di Dan è Achièzer, figlio di Ammisaddài, <sup>26</sup>e la sua schiera è di sessantaduemilasettecento censiti.<br> <sup>27</sup>Si accamperanno accanto a lui quelli della tribù di Aser. Principe per i figli di Aser è Paghièl, figlio di Ocran, <sup>28</sup>e la sua schiera è di quarantunmilacinquecento censiti.<br> <sup>29</sup>Poi la tribù di Nèftali. Principe per i figli di Nèftali è Achirà, figlio di Enan, <sup>30</sup>e la sua schiera è di cinquantatremilaquattrocento censiti.<br> <sup>31</sup>Il totale dei censiti per l'accampamento di Dan è dunque centocinquantasettemilaseicento. Leveranno le tende per ultimi, suddivisi secondo le loro insegne».<br> <sup>32</sup>Questi sono i censiti degli Israeliti secondo i loro casati paterni, tutti i censiti degli accampamenti, suddivisi secondo le loro schiere: seicentotremilacinquecentocinquanta.<br> <sup>33</sup>Ma i leviti non furono censiti in mezzo agli Israeliti, come il Signore aveva comandato a Mosè.<br> <sup>34</sup>Gli Israeliti eseguirono ogni cosa come il Signore aveva comandato a Mosè. Così si accampavano secondo le loro insegne e così levavano le tende, ciascuno secondo la sua famiglia in base al casato dei suoi padri.<br></p>