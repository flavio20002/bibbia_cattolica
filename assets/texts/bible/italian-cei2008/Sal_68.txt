<div class="titoli">Canto di trionfo e di gloria</div> <p><sup>1</sup>Al maestro del coro. Di Davide. Salmo. Canto.<br><br> <sup>2</sup>Sorga Dio e siano dispersi i suoi nemici<br> e fuggano davanti a lui quelli che lo odiano.</p> <p><sup>3</sup>Come si dissolve il fumo, tu li dissolvi;<br> come si scioglie la cera di fronte al fuoco,<br> periscono i malvagi davanti a Dio.</p> <p><sup>4</sup>I giusti invece si rallegrano,<br> esultano davanti a Dio<br> e cantano di gioia.</p> <p><sup>5</sup>Cantate a Dio, inneggiate al suo nome,<br> appianate la strada a colui che cavalca le nubi:<br> Signore è il suo nome,<br> esultate davanti a lui.</p> <p><sup>6</sup>Padre degli orfani e difensore delle vedove<br> è Dio nella sua santa dimora.</p> <p><sup>7</sup>A chi è solo, Dio fa abitare una casa,<br> fa uscire con gioia i prigionieri.<br> Solo i ribelli dimorano in arida terra.</p> <p><sup>8</sup>O Dio, quando uscivi davanti al tuo popolo,<br> quando camminavi per il deserto,</p> <p><sup>9</sup>tremò la terra, i cieli stillarono<br> davanti a Dio, quello del Sinai,<br> davanti a Dio, il Dio d'Israele.</p> <p><sup>10</sup>Pioggia abbondante hai riversato, o Dio,<br> la tua esausta eredità tu hai consolidato</p> <p><sup>11</sup>e in essa ha abitato il tuo popolo,<br> in quella che, nella tua bontà,<br> hai reso sicura per il povero, o Dio.</p> <p><sup>12</sup>Il Signore annuncia una notizia,<br> grande schiera sono le messaggere di vittoria:</p> <p><sup>13</sup>«Fuggono, fuggono i re degli eserciti!<br> Nel campo, presso la casa, ci si divide la preda.</p> <p><sup>14</sup>Non restate a dormire nei recinti!<br> Splendono d'argento le ali della colomba,<br> di riflessi d'oro le sue piume».</p> <p><sup>15</sup>Quando l'Onnipotente là disperdeva i re,<br> allora nevicava sul Salmon.</p> <p><sup>16</sup>Montagna eccelsa è il monte di Basan,<br> montagna dalle alte cime è il monte di Basan.</p> <p><sup>17</sup>Perché invidiate, montagne dalle alte cime,<br> la montagna che Dio ha desiderato per sua dimora?<br> Il Signore l'abiterà per sempre.</p> <p><sup>18</sup>I carri di Dio sono miriadi, migliaia gli arcieri:<br> il Signore è tra loro, sul Sinai, in santità.</p> <p><sup>19</sup>Sei salito in alto e hai fatto prigionieri - <br> dagli uomini hai ricevuto tributi<br> e anche dai ribelli -,<br> perché là tu dimori, Signore Dio!</p> <p><sup>20</sup>Di giorno in giorno benedetto il Signore:<br> a noi Dio porta la salvezza.</p> <p><sup>21</sup>Il nostro Dio è un Dio che salva;<br> al Signore Dio appartengono le porte della morte.</p> <p><sup>22</sup>Sì, Dio schiaccerà il capo dei suoi nemici,<br> la testa dai lunghi capelli di chi percorre la via del delitto.</p> <p><sup>23</sup>Ha detto il Signore: «Da Basan li farò tornare,<br> li farò tornare dagli abissi del mare,</p> <p><sup>24</sup>perché il tuo piede si bagni nel sangue<br> e la lingua dei tuoi cani riceva la sua parte tra i nemici».</p> <p><sup>25</sup>Appare il tuo corteo, Dio,<br> il corteo del mio Dio, del mio re, nel santuario.</p> <p><sup>26</sup>Precedono i cantori, seguono i suonatori di cetra,<br> insieme a fanciulle che suonano tamburelli.</p> <p><sup>27</sup>«Benedite Dio nelle vostre assemblee,<br> benedite il Signore, voi della comunità d'Israele».</p> <p><sup>28</sup>Ecco Beniamino, un piccolo che guida<br> i capi di Giuda, la loro schiera,<br> i capi di Zàbulon, i capi di Nèftali.</p> <p><sup>29</sup>Mostra, o Dio, la tua forza,<br> conferma, o Dio, quanto hai fatto per noi!</p> <p><sup>30</sup>Per il tuo tempio, in Gerusalemme,<br> i re ti porteranno doni.</p> <p><sup>31</sup>Minaccia la bestia del canneto,<br> quel branco di bufali, quell'esercito di tori,<br> che si prostrano a idoli d'argento;<br> disperdi i popoli che amano la guerra!</p> <p><sup>32</sup>Verranno i grandi dall'Egitto,<br> l'Etiopia tenderà le mani a Dio.</p> <p><sup>33</sup>Regni della terra, cantate a Dio,<br> cantate inni al Signore,</p> <p><sup>34</sup>a colui che cavalca nei cieli, nei cieli eterni.<br> Ecco, fa sentire la sua voce, una voce potente!</p> <p><sup>35</sup>Riconoscete a Dio la sua potenza,<br> la sua maestà sopra Israele,<br> la sua potenza sopra le nubi.</p> <p><sup>36</sup>Terribile tu sei, o Dio, nel tuo santuario.<br> È lui, il Dio d'Israele, che dà forza e vigore al suo popolo.<br> Sia benedetto Dio!</p> <p></p>