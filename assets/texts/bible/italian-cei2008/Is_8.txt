<div class="titoli">Nasce un figlio dal nome simbolico</div> <p><sup>1</sup>Il Signore mi disse: «Prenditi una grande tavoletta e scrivici con caratteri ordinari: «A Maher-salal-cas-baz»». <sup>2</sup>Io mi presi testimoni fidati, il sacerdote Uria e Zaccaria, figlio di Ieberechìa. <sup>3</sup>Poi mi unii alla profetessa, la quale concepì e partorì un figlio. Il Signore mi disse: «Chiamalo Maher-salal-cas-baz, <sup>4</sup>poiché prima che il bambino sappia dire «papà» e «mamma» le ricchezze di Damasco e le spoglie di Samaria saranno portate davanti al re d'Assiria».<br> </p> <div class="titoli">Arrivo degli eserciti assiri</div> <p><sup>5</sup>Il Signore mi disse di nuovo:<br> <sup>6</sup>«Poiché questo popolo ha rigettato<br>le acque di Sìloe, che scorrono piano,<br>e trema per Resin e per il figlio di Romelia,<br> <sup>7</sup>per questo, ecco,<br>il Signore farà salire contro di loro<br>le acque del fiume,<br>impetuose e abbondanti:<br>cioè il re d'Assiria con tutto il suo splendore,<br>irromperà in tutti i suoi canali<br>e strariperà da tutte le sue sponde.<br> <sup>8</sup>Invaderà Giuda,<br>lo inonderà e lo attraverserà<br>fino a giungere al collo.<br>Le sue ali distese copriranno<br>tutta l'estensione della tua terra, Emmanuele.<br> <sup>9</sup>Sappiatelo, popoli: sarete frantumati.<br>Ascoltate voi tutte, nazioni lontane,<br>cingete le armi e sarete frantumate,<br>cingete le armi e sarete frantumate.<br> <sup>10</sup>Preparate un piano, sarà senza effetti;<br>fate un proclama, non si realizzerà,<br>perché Dio è con noi».<br> </p> <div class="titoli">La testimonianza del profeta fonte di speranza</div> <p><sup>11</sup>Poiché così il Signore mi disse, quando mi aveva preso per mano e mi aveva proibito di camminare per la via di questo popolo:<br> <sup>12</sup>«Non chiamate congiura<br>ciò che questo popolo chiama congiura,<br>non temete ciò che esso teme e non abbiate paura».<br> <sup>13</sup>Il Signore degli eserciti, lui solo ritenete santo.<br>Egli sia l'oggetto del vostro timore, della vostra paura.<br> <sup>14</sup>Egli sarà insidia e pietra di ostacolo<br>e scoglio d'inciampo<br>per le due case d'Israele,<br>laccio e trabocchetto per gli abitanti di Gerusalemme.<br> <sup>15</sup>Tra di loro molti inciamperanno,<br>cadranno e si sfracelleranno,<br>saranno presi e catturati.<br> <sup>16</sup>Rinchiudi questa testimonianza, e sigilla questo insegnamento nel cuore dei miei discepoli. <sup>17</sup>Io ho fiducia nel Signore, che ha nascosto il suo volto alla casa di Giacobbe, e spero in lui. <sup>18</sup>Ecco, io e i figli che il Signore mi ha dato siamo segni e presagi per Israele da parte del Signore degli eserciti, che abita sul monte Sion.<br> <sup>19</sup>Quando vi diranno: «Interrogate i negromanti e gli indovini che bisbigliano e mormorano formule. Forse un popolo non deve consultare i suoi dèi? Per i vivi consultare i morti?», <sup>20</sup>attenetevi all'insegnamento, alla testimonianza. Se non faranno un discorso come questo, non ci sarà aurora per loro.<br> <sup>21</sup>Egli si aggirerà oppresso e affamato, <br>e, quando sarà affamato e preso dall'ira,<br>maledirà il suo re e il suo dio.<br>Guarderà in alto<br> <sup>22</sup>e rivolgerà lo sguardo sulla terra<br>ed ecco angustia e tenebre<br>e oscurità desolante.<br>Ma la caligine sarà dissipata,<br> <sup>23a</sup>poiché non ci sarà più oscurità dove ora è angoscia. </p> <div class="titoli">Un bambino è nato per noi</div> <p><sup>23b</sup>In passato umiliò la terra di Zàbulon e la terra di Nèftali, ma in futuro renderà gloriosa la via del mare, oltre il Giordano, Galilea delle genti.</p>