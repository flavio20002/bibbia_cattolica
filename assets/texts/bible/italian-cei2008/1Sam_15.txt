<div class="titoli">Saul è rifiutato come re</div> <p><sup>1</sup>Samuele disse a Saul: «Il Signore ha inviato me per ungerti re sopra Israele, suo popolo. Ora ascolta la voce del Signore. <sup>2</sup>Così dice il Signore degli eserciti: «Ho considerato ciò che ha fatto Amalèk a Israele, come gli si oppose per la via, quando usciva dall'Egitto. <sup>3</sup>Va', dunque, e colpisci Amalèk, e vota allo sterminio quanto gli appartiene; non risparmiarlo, ma uccidi uomini e donne, bambini e lattanti, buoi e pecore, cammelli e asini»». <sup>4</sup>Saul convocò il popolo e passò in rassegna le truppe a Telaìm: erano duecentomila fanti e diecimila uomini di Giuda. <sup>5</sup>Saul venne alla città di Amalèk e tese un'imboscata nella valle. <sup>6</sup>Disse inoltre Saul ai Keniti: «Andate via, ritiratevi dagli Amaleciti prima che vi distrugga insieme con loro, poiché avete usato benevolenza con tutti gli Israeliti, quando uscivano dall'Egitto». I Keniti si ritirarono da Amalèk. <sup>7</sup>Saul colpì Amalèk da Avìla in direzione di Sur, che è di fronte all'Egitto. <sup>8</sup>Egli prese vivo Agag, re di Amalèk, e sterminò a fil di spada tutto il popolo. <sup>9</sup>Ma Saul e il popolo risparmiarono Agag e il meglio del bestiame minuto e grosso, cioè gli animali grassi e gli agnelli, tutto il meglio, e non vollero sterminarli; invece votarono allo sterminio tutto il bestiame scadente e patito.<br> <sup>10</sup>Allora fu rivolta a Samuele questa parola del Signore: <sup>11</sup>«Mi pento di aver fatto regnare Saul, perché si è allontanato da me e non ha rispettato la mia parola». Samuele si adirò e alzò grida al Signore tutta la notte. <sup>12</sup>Al mattino presto Samuele si alzò per andare incontro a Saul, ma fu annunciato a Samuele: «Saul è andato a Carmel, ed ecco si è fatto costruire un trofeo, poi è tornato passando altrove ed è sceso a Gàlgala». <sup>13</sup>Samuele raggiunse Saul e Saul gli disse: «Benedetto tu sia dal Signore; ho eseguito gli ordini del Signore». <sup>14</sup>Rispose Samuele: «Ma che è questo belar di pecore che mi giunge all'orecchio, e questi muggiti d'armento che odo?». <sup>15</sup>Disse Saul: «Li hanno condotti qui dagli Amaleciti, come il meglio del bestiame grosso e minuto, che il popolo ha risparmiato per sacrificarli al Signore, tuo Dio. Il resto l'abbiamo votato allo sterminio». <sup>16</sup>Rispose Samuele a Saul: «Lascia che ti annunci ciò che il Signore mi ha detto questa notte». E Saul gli disse: «Parla!». <sup>17</sup>Samuele continuò: «Non sei tu capo delle tribù d'Israele, benché piccolo ai tuoi stessi occhi? Il Signore non ti ha forse unto re d'Israele? <sup>18</sup>Il Signore ti aveva mandato per una spedizione e aveva detto: «Va', vota allo sterminio quei peccatori di Amaleciti, combattili finché non li avrai distrutti». <sup>19</sup>Perché dunque non hai ascoltato la voce del Signore e ti sei attaccato al bottino e hai fatto il male agli occhi del Signore?». <sup>20</sup>Saul insisté con Samuele: «Ma io ho obbedito alla parola del Signore, ho fatto la spedizione che il Signore mi ha ordinato, ho condotto Agag, re di Amalèk, e ho sterminato gli Amaleciti. <sup>21</sup>Il popolo poi ha preso dal bottino bestiame minuto e grosso, primizie di ciò che è votato allo sterminio, per sacrificare al Signore, tuo Dio, a Gàlgala». <sup>22</sup>Samuele esclamò:<br>«Il Signore gradisce forse gli olocausti e i sacrifici<br>quanto l'obbedienza alla voce del Signore?<br>Ecco, obbedire è meglio del sacrificio,<br>essere docili è meglio del grasso degli arieti.<br> <sup>23</sup>Sì, peccato di divinazione è la ribellione,<br>e colpa e terafìm l'ostinazione.<br>Poiché hai rigettato la parola del Signore,<br>egli ti ha rigettato come re».<br> <sup>24</sup>Saul disse allora a Samuele: «Ho peccato per avere trasgredito il comando del Signore e i tuoi ordini, mentre ho temuto il popolo e ho ascoltato la sua voce. <sup>25</sup>Ma ora, perdona il mio peccato e ritorna con me, perché possa prostrarmi al Signore». <sup>26</sup>Ma Samuele rispose a Saul: «Non posso ritornare con te, perché tu stesso hai rigettato la parola del Signore e il Signore ti ha rigettato, perché tu non sia più re sopra Israele». <sup>27</sup>Samuele si voltò per andarsene, ma Saul gli afferrò un lembo del mantello, che si strappò. <sup>28</sup>Samuele gli disse: «Oggi il Signore ha strappato da te il regno d'Israele e l'ha dato a un altro migliore di te. <sup>29</sup>D'altra parte colui che è la gloria d'Israele non mentisce né può pentirsi, perché egli non è uomo per pentirsi». <sup>30</sup>Saul disse: «Ho peccato, ma onorami ora davanti agli anziani del mio popolo e davanti a Israele; ritorna con me perché mi possa prostrare al Signore, tuo Dio». <sup>31</sup>Samuele ritornò con Saul e questi si prostrò al Signore.<br> <sup>32</sup>Poi Samuele disse: «Conducetemi Agag, re di Amalèk». Agag avanzò in catene verso di lui e disse: «Certo è passata l'amarezza della morte!». <sup>33</sup>Samuele l'apostrofò: «Come la tua spada ha privato di figli le donne, così tra le donne sarà privata di figli tua madre». E Samuele abbatté Agag davanti al Signore a Gàlgala. <br> <sup>34</sup>Samuele andò quindi a Rama e Saul salì a casa sua, a Gàbaa di Saul. <sup>35</sup>Samuele non rivide più Saul fino al giorno della sua morte; ma Samuele piangeva per Saul, perché il Signore si era pentito di aver fatto regnare Saul su Israele.<br></p>