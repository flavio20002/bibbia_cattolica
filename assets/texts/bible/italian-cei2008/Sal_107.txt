<div class="titoli">Inno di ringraziamento</div> <p><sup>1</sup>Rendete grazie al Signore perché è buono,<br> perché il suo amore è per sempre.</p> <p><sup>2</sup>Lo dicano quelli che il Signore ha riscattato,<br> che ha riscattato dalla mano dell'oppressore</p> <p><sup>3</sup>e ha radunato da terre diverse,<br> dall'oriente e dall'occidente, <br> dal settentrione e dal mezzogiorno.</p> <p><sup>4</sup>Alcuni vagavano nel deserto su strade perdute,<br> senza trovare una città in cui abitare.</p> <p><sup>5</sup>Erano affamati e assetati,<br> veniva meno la loro vita.</p> <p><sup>6</sup>Nell'angustia gridarono al Signore<br> ed egli li liberò dalle loro angosce.</p> <p><sup>7</sup>Li guidò per una strada sicura,<br> perché andassero verso una città in cui abitare.</p> <p><sup>8</sup>Ringrazino il Signore per il suo amore,<br> per le sue meraviglie a favore degli uomini,</p> <p><sup>9</sup>perché ha saziato un animo assetato,<br> un animo affamato ha ricolmato di bene.</p> <p><sup>10</sup>Altri abitavano nelle tenebre e nell'ombra di morte,<br> prigionieri della miseria e dei ferri,</p> <p><sup>11</sup>perché si erano ribellati alle parole di Dio<br> e avevano disprezzato il progetto dell'Altissimo.</p> <p><sup>12</sup>Egli umiliò il loro cuore con le fatiche:<br> cadevano e nessuno li aiutava.</p> <p><sup>13</sup>Nell'angustia gridarono al Signore,<br> ed egli li salvò dalle loro angosce.</p> <p><sup>14</sup>Li fece uscire dalle tenebre e dall'ombra di morte<br> e spezzò le loro catene.</p> <p><sup>15</sup>Ringrazino il Signore per il suo amore,<br> per le sue meraviglie a favore degli uomini,</p> <p><sup>16</sup>perché ha infranto le porte di bronzo<br> e ha spezzato le sbarre di ferro.</p> <p><sup>17</sup>Altri, stolti per la loro condotta ribelle,<br> soffrivano per le loro colpe;</p> <p><sup>18</sup>rifiutavano ogni sorta di cibo<br> e già toccavano le soglie della morte.</p> <p><sup>19</sup>Nell'angustia gridarono al Signore,<br> ed egli li salvò dalle loro angosce.</p> <p><sup>20</sup>Mandò la sua parola, li fece guarire<br> e li salvò dalla fossa.</p> <p><sup>21</sup>Ringrazino il Signore per il suo amore,<br> per le sue meraviglie a favore degli uomini.</p> <p><sup>22</sup>Offrano a lui sacrifici di ringraziamento,<br> narrino le sue opere con canti di gioia.</p> <p><sup>23</sup>Altri, che scendevano in mare sulle navi<br> e commerciavano sulle grandi acque,</p> <p><sup>24</sup>videro le opere del Signore<br> e le sue meraviglie nel mare profondo.</p> <p><sup>25</sup>Egli parlò e scatenò un vento burrascoso,<br> che fece alzare le onde:</p> <p><sup>26</sup>salivano fino al cielo, scendevano negli abissi;<br> si sentivano venir meno nel pericolo.</p> <p><sup>27</sup>Ondeggiavano e barcollavano come ubriachi:<br> tutta la loro abilità era svanita.</p> <p><sup>28</sup>Nell'angustia gridarono al Signore,<br> ed egli li fece uscire dalle loro angosce.</p> <p><sup>29</sup>La tempesta fu ridotta al silenzio,<br> tacquero le onde del mare.</p> <p><sup>30</sup>Al vedere la bonaccia essi gioirono,<br> ed egli li condusse al porto sospirato.</p> <p><sup>31</sup>Ringrazino il Signore per il suo amore,<br> per le sue meraviglie a favore degli uomini.</p> <p><sup>32</sup>Lo esaltino nell'assemblea del popolo,<br> lo lodino nell'adunanza degli anziani.</p> <p><sup>33</sup>Cambiò i fiumi in deserto,<br> in luoghi aridi le fonti d'acqua</p> <p><sup>34</sup>e la terra fertile in palude,<br> per la malvagità dei suoi abitanti.</p> <p><sup>35</sup>Poi cambiò il deserto in distese d'acqua<br> e la terra arida in sorgenti d'acqua.</p> <p><sup>36</sup>Là fece abitare gli affamati,<br> ed essi fondarono una città in cui abitare.</p> <p><sup>37</sup>Seminarono campi e piantarono vigne,<br> che produssero frutti abbondanti.</p> <p><sup>38</sup>Li benedisse e si moltiplicarono,<br> e non lasciò diminuire il loro bestiame.</p> <p><sup>39</sup>Poi diminuirono e furono abbattuti<br> dall'oppressione, dal male e dal dolore.</p> <p><sup>40</sup>Colui che getta il disprezzo sui potenti<br> li fece vagare nel vuoto, senza strade.</p> <p><sup>41</sup>Ma risollevò il povero dalla miseria<br> e moltiplicò le sue famiglie come greggi.</p> <p><sup>42</sup>Vedano i giusti e ne gioiscano,<br> e ogni malvagio chiuda la bocca.</p> <p><sup>43</sup>Chi è saggio osservi queste cose<br> e comprenderà l'amore del Signore.</p> <p></p>