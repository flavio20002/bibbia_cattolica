<div class="titoli">Contro la politica di alleanze militari</div> <p><sup>1</sup>Guai a voi, figli ribelli<br>- oracolo del Signore - <br>che fate progetti senza di me,<br>vi legate con alleanze che io non ho ispirato,<br>così da aggiungere peccato a peccato.<br> <sup>2</sup>Siete partiti per scendere in Egitto<br>senza consultarmi,<br>per mettervi sotto la protezione del faraone<br>e per ripararvi all'ombra dell'Egitto.<br> <sup>3</sup>La protezione del faraone sarà la vostra vergogna<br>e il riparo all'ombra dell'Egitto la vostra confusione.<br> <sup>4</sup>Quando i suoi capi saranno giunti a Tanis<br>e i messaggeri avranno raggiunto Canes,<br> <sup>5</sup>tutti saranno delusi di un popolo che è inutile,<br>che non porterà loro né aiuto né vantaggio,<br>ma solo confusione e ignominia.<br> <sup>6</sup>Oracolo sulle bestie del Negheb.<br>In una terra di angoscia e di miseria,<br>della leonessa e del leone che ruggisce,<br>di aspidi e draghi volanti,<br>essi portano le loro ricchezze sul dorso di asini,<br>i loro tesori sulla gobba di cammelli<br>a un popolo che non giova a nulla.<br> <sup>7</sup>Vano e inutile è l'aiuto dell'Egitto;<br>per questo lo chiamo «Raab l'ozioso».<br> <sup>8</sup>Su, vieni, scrivi questo su una tavoletta davanti a loro,<br>incidilo sopra un documento,<br>perché resti per il futuro<br>in testimonianza perenne.<br> <sup>9</sup>Poiché questo è un popolo ribelle.<br>Sono figli bugiardi,<br>figli che non vogliono ascoltare la legge del Signore.<br> <sup>10</sup>Essi dicono ai veggenti: «Non abbiate visioni»<br>e ai profeti: «Non fateci profezie sincere,<br>diteci cose piacevoli, profetateci illusioni!<br> <sup>11</sup>Scostatevi dalla retta via, uscite dal sentiero,<br>toglieteci dalla vista il Santo d'Israele».<br> <sup>12</sup>Pertanto dice il Santo d'Israele:<br>«Poiché voi rigettate questa parola<br>e confidate nella vessazione dei deboli e nella perfidia,<br>ponendole a vostro sostegno,<br> <sup>13</sup>ebbene questa colpa diventerà per voi<br>come una breccia che minaccia di crollare,<br>che sporge su un alto muro,<br>il cui crollo avviene in un attimo, improvvisamente,<br> <sup>14</sup>e s'infrange come un vaso di creta,<br>frantumato senza misericordia,<br>così che non si trova tra i suoi frantumi<br>neppure un coccio<br>con cui si possa prendere fuoco dal braciere<br>o attingere acqua dalla cisterna».<br> <sup>15</sup>Poiché così dice il Signore Dio, il Santo d'Israele:<br>«Nella conversione e nella calma sta la vostra salvezza,<br>nell'abbandono confidente sta la vostra forza».<br>Ma voi non avete voluto,<br> <sup>16</sup>anzi avete detto: «No, noi fuggiremo su cavalli».<br>Ebbene, fuggite! <br>«Cavalcheremo su destrieri veloci».<br>Ebbene, più veloci saranno i vostri inseguitori.<br> <sup>17</sup>Mille saranno come uno solo di fronte alla minaccia di un altro,<br>per la minaccia di cinque vi darete alla fuga,<br>finché resti di voi qualcosa<br>come un palo sulla cima di un monte<br>e come un'asta sopra una collina.<br> </p> <div class="titoli">Conversione di Giuda e perdono del Signore</div> <p><sup>18</sup>Eppure il Signore aspetta con fiducia per farvi grazia, <br>per questo sorge per avere pietà di voi,<br>perché un Dio giusto è il Signore;<br>beati coloro che sperano in lui.<br> <sup>19</sup>Popolo di Sion, che abiti a Gerusalemme, <br>tu non dovrai più piangere. <br>A un tuo grido di supplica ti farà grazia; <br>appena udrà, ti darà risposta. <br> <sup>20</sup>Anche se il Signore ti darà il pane dell'afflizione <br>e l'acqua della tribolazione, <br>non si terrà più nascosto il tuo maestro; <br>i tuoi occhi vedranno il tuo maestro, <br> <sup>21</sup>i tuoi orecchi sentiranno questa parola dietro di te: <br>«Questa è la strada, percorretela», <br>caso mai andiate a destra o a sinistra. <br> <sup>22</sup>Considererai cose immonde le tue immagini ricoperte d'argento; <br>i tuoi idoli rivestiti d'oro getterai via come un oggetto immondo. <br>«Fuori!», tu dirai loro. <br> <sup>23</sup>Allora egli concederà la pioggia per il seme <br>che avrai seminato nel terreno, <br>e anche il pane, prodotto della terra, sarà abbondante e sostanzioso; <br>in quel giorno il tuo bestiame pascolerà su un vasto prato.<br> <sup>24</sup>I buoi e gli asini che lavorano la terra <br>mangeranno biada saporita, <br>ventilata con la pala e con il vaglio. <br> <sup>25</sup>Su ogni monte e su ogni colle elevato <br>scorreranno canali e torrenti d'acqua <br>nel giorno della grande strage, <br>quando cadranno le torri. <br> <sup>26</sup>La luce della luna sarà come la luce del sole <br>e la luce del sole sarà sette volte di più, <br>come la luce di sette giorni, <br>quando il Signore curerà la piaga del suo popolo <br>e guarirà le lividure prodotte dalle sue percosse.<br> </p> <div class="titoli">Castigo dell'Assiria</div> <p><sup>27</sup>Ecco il nome del Signore venire da lontano,<br>ardente è la sua ira e gravoso il suo divampare;<br>le sue labbra traboccano sdegno,<br>la sua lingua è come un fuoco divorante.<br> <sup>28</sup>Il suo soffio è come un torrente che straripa,<br>che giunge fino al collo,<br>per vagliare i popoli con il vaglio distruttore<br>e per mettere alle mascelle dei popoli<br>una briglia che porta a rovina.<br> <sup>29</sup>Voi innalzerete il vostro canto<br>come nella notte in cui si celebra una festa;<br>avrete la gioia nel cuore<br>come chi parte al suono del flauto,<br>per recarsi al monte del Signore,<br>alla roccia d'Israele.<br> <sup>30</sup>Il Signore farà udire la sua voce maestosa<br>e mostrerà come colpisce il suo braccio<br>con ira ardente,<br>in mezzo a un fuoco divorante,<br>tra nembi, tempesta e grandine furiosa.<br> <sup>31</sup>Poiché alla voce del Signore tremerà l'Assiria,<br>quando il Signore percuoterà con la verga. <br> <sup>32</sup>Ogni colpo del bastone punitivo,<br>che il Signore le farà piombare addosso,<br>sarà accompagnato con tamburelli e cetre.<br>Egli combatterà contro di essa con battaglie tumultuose.<br> <sup>33</sup>Il Tofet, infatti, è preparato da tempo:<br>esso è pronto anche per il re.<br>Profondo e largo è il rogo,<br>fuoco e legna abbondano.<br>Lo accenderà, come torrente di zolfo,<br>il soffio del Signore.<br></p>