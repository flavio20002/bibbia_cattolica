<div class="titoli">Cantico di Dèbora</div> <p><sup>1</sup>In quel giorno Dèbora, con Barak, figlio di Abinòam, elevò questo canto:<br> <sup>2</sup>«Ci furono capi in Israele<br>per assumere il comando;<br>ci furono volontari<br>per arruolarsi in massa:<br>benedite il Signore! <br> <sup>3</sup>Ascoltate, o re,<br>porgete l'orecchio, o sovrani;<br>io voglio cantare al Signore,<br>voglio cantare inni al Signore, Dio d'Israele! <br> <sup>4</sup>Signore, quando uscivi dal Seir,<br>quando avanzavi dalla steppa di Edom,<br>la terra tremò, i cieli stillarono,<br>le nubi stillarono acqua.<br> <sup>5</sup>Sussultarono i monti<br>davanti al Signore, quello del Sinai,<br>davanti al Signore, Dio d'Israele.<br> <sup>6</sup>Ai giorni di Samgar, figlio di Anat,<br>ai giorni di Giaele,<br>erano deserte le strade<br>e i viandanti deviavano su sentieri tortuosi.<br> <sup>7</sup>Era cessato ogni potere,<br>era cessato in Israele,<br>finché non sorsi io, Dèbora,<br>finché non sorsi come madre in Israele.<br> <sup>8</sup>Si preferivano dèi nuovi,<br>e allora la guerra fu alle porte,<br>ma scudo non si vedeva né lancia<br>per quarantamila in Israele.<br> <sup>9</sup>Il mio cuore si volge ai comandanti d'Israele,<br>ai volontari tra il popolo:<br>benedite il Signore!<br> <sup>10</sup>Voi che cavalcate asine bianche,<br>seduti su gualdrappe,<br>voi che procedete sulla via, meditate;<br> <sup>11</sup>unitevi al grido degli uomini<br>schierati fra gli abbeveratoi:<br>là essi proclamano le vittorie del Signore,<br>le vittorie del suo potere in Israele,<br>quando scese alle porte il popolo del Signore.<br> <sup>12</sup>Déstati, déstati, o Dèbora,<br>déstati, déstati, intona un canto!<br>Sorgi, Barak, e cattura i tuoi prigionieri,<br>o figlio di Abinòam!<br> <br> <sup>13</sup>Allora scesero i fuggiaschi<br>per unirsi ai prìncipi;<br>il popolo del Signore<br>scese a sua difesa tra gli eroi.<br> <sup>14</sup>Quelli della stirpe di Èfraim<br>scesero nella pianura,<br>ti seguì Beniamino fra le tue truppe.<br>Dalla stirpe di Machir scesero i comandanti<br>e da Zàbulon chi impugna lo scettro del comando.<br> <sup>15</sup>I prìncipi di Ìssacar mossero con Dèbora,<br>Barak si lanciò sui suoi passi nella pianura.<br>Nei territori di Ruben grandi erano le esitazioni.<br> <sup>16</sup>Perché sei rimasto seduto tra gli ovili<br>ad ascoltare le zampogne dei pastori?<br>Nei territori di Ruben grandi erano le dispute.<br> <sup>17</sup>Gàlaad sta fermo oltre il Giordano<br>e Dan perché va peregrinando sulle navi?<br>Aser si è stabilito lungo la riva del mare<br>e presso le sue insenature dimora.<br> <sup>18</sup>Zàbulon invece è un popolo che si è esposto alla morte,<br>come Nèftali, sui poggi della campagna!<br> <sup>19</sup>Vennero i re, diedero battaglia,<br>combatterono i re di Canaan<br>a Taanac, presso le acque di Meghiddo,<br>ma non riportarono bottino d'argento.<br> <sup>20</sup>Dal cielo le stelle diedero battaglia,<br>dalle loro orbite combatterono contro Sìsara.<br> <sup>21</sup>Il torrente Kison li travolse;<br>torrente impetuoso fu il torrente Kison.<br>Anima mia, marcia con forza!<br> <sup>22</sup>Allora martellarono gli zoccoli dei cavalli<br>al galoppo, al galoppo dei destrieri.</p> <p><sup>23</sup>Maledite Meroz - dice l'angelo del Signore -,<br>maledite, maledite i suoi abitanti,<br>perché non vennero in aiuto al Signore,<br>in aiuto al Signore tra gli eroi.<br> <sup>24</sup>Sia benedetta fra le donne Giaele,<br>la moglie di Cheber il Kenita,<br>benedetta fra le donne della tenda!<br> <sup>25</sup>Acqua egli chiese, latte ella diede,<br>in una coppa da prìncipi offrì panna.<br> <sup>26</sup>Una mano ella stese al picchetto<br>e la destra a un martello da fabbri,<br>e colpì Sìsara, lo percosse alla testa,<br>ne fracassò, ne trapassò la tempia.<br> <sup>27</sup>Ai piedi di lei si contorse, cadde, giacque;<br>ai piedi di lei si contorse, cadde;<br>dove si contorse, là cadde finito.<br> <sup>28</sup>Dietro la finestra si affaccia e si lamenta<br>la madre di Sìsara, dietro le grate:<br>«Perché il suo carro tarda ad arrivare?<br>Perché così a rilento procedono i suoi carri?».<br> <sup>29</sup>Le più sagge tra le sue principesse rispondono,<br>e anche lei torna a dire a se stessa:<br> <sup>30</sup>«Certo han trovato bottino, stan facendo le parti:<br>una fanciulla, due fanciulle per ogni uomo;<br>un bottino di vesti variopinte per Sìsara,<br>un bottino di vesti variopinte a ricamo;<br>una veste variopinta a due ricami<br>è il bottino per il mio collo».</p> <p><sup>31</sup>Così periscano tutti i tuoi nemici, Signore!<br>Ma coloro che ti amano siano come il sole,<br>quando sorge con tutto lo splendore».</p> <p>Poi la terra rimase tranquilla per quarant'anni.<br></p>