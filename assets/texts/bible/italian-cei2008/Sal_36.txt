<div class="titoli">La malvagità dell'empio e la bontà di Dio</div> <p><sup>1</sup>Al maestro del coro. Di Davide, servo del Signore. <br><br> <sup>2</sup>Oracolo del peccato nel cuore del malvagio:<br> non c'è paura di Dio davanti ai suoi occhi;</p> <p><sup>3</sup>perché egli s'illude con se stesso, davanti ai suoi occhi,<br> nel non trovare la sua colpa e odiarla.</p> <p><sup>4</sup>Le sue parole sono cattiveria e inganno,<br> rifiuta di capire, di compiere il bene.</p> <p><sup>5</sup>Trama cattiveria nel suo letto,<br> si ostina su vie non buone,<br> non respinge il male.</p> <p><sup>6</sup>Signore, il tuo amore è nel cielo,<br> la tua fedeltà fino alle nubi,</p> <p><sup>7</sup>la tua giustizia è come le più alte montagne,<br> il tuo giudizio come l'abisso profondo:<br> uomini e bestie tu salvi, Signore.</p> <p><sup>8</sup>Quanto è prezioso il tuo amore, o Dio!<br> Si rifugiano gli uomini all'ombra delle tue ali,</p> <p><sup>9</sup>si saziano dell'abbondanza della tua casa:<br> tu li disseti al torrente delle tue delizie.</p> <p><sup>10</sup>È in te la sorgente della vita,<br> alla tua luce vediamo la luce.</p> <p><sup>11</sup>Riversa il tuo amore su chi ti riconosce,<br> la tua giustizia sui retti di cuore.</p> <p><sup>12</sup>Non mi raggiunga il piede dei superbi<br> e non mi scacci la mano dei malvagi.</p> <p><sup>13</sup>Ecco, sono caduti i malfattori:<br> abbattuti, non possono rialzarsi.</p> <p></p>