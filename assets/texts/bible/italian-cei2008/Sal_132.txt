<div class="titoli">La fedeltà di Dio alle promesse fatte a Davide</div> <p><sup>1</sup>Canto delle salite.<br><br> Ricòrdati, Signore, di Davide,<br> di tutte le sue fatiche,</p> <p><sup>2</sup>quando giurò al Signore,<br> al Potente di Giacobbe fece voto:</p> <p><sup>3</sup>«Non entrerò nella tenda in cui abito,<br> non mi stenderò sul letto del mio riposo,</p> <p><sup>4</sup>non concederò sonno ai miei occhi<br> né riposo alle mie palpebre,</p> <p><sup>5</sup>finché non avrò trovato un luogo per il Signore,<br> una dimora per il Potente di Giacobbe».</p> <p><sup>6</sup>Ecco, abbiamo saputo che era in Èfrata,<br> l'abbiamo trovata nei campi di Iaar.</p> <p><sup>7</sup>Entriamo nella sua dimora,<br> prostriamoci allo sgabello dei suoi piedi.</p> <p><sup>8</sup>Sorgi, Signore, verso il luogo del tuo riposo,<br> tu e l'arca della tua potenza.</p> <p><sup>9</sup>I tuoi sacerdoti si rivestano di giustizia<br> ed esultino i tuoi fedeli.</p> <p><sup>10</sup>Per amore di Davide, tuo servo,<br> non respingere il volto del tuo consacrato.</p> <p><sup>11</sup>Il Signore ha giurato a Davide,<br> promessa da cui non torna indietro:<br> «Il frutto delle tue viscere<br> io metterò sul tuo trono!</p> <p><sup>12</sup>Se i tuoi figli osserveranno la mia alleanza<br> e i precetti che insegnerò loro,<br> anche i loro figli per sempre<br> siederanno sul tuo trono».</p> <p><sup>13</sup>Sì, il Signore ha scelto Sion,<br> l'ha voluta per sua residenza:</p> <p><sup>14</sup>«Questo sarà il luogo del mio riposo per sempre:<br> qui risiederò, perché l'ho voluto.</p> <p><sup>15</sup>Benedirò tutti i suoi raccolti,<br> sazierò di pane i suoi poveri.</p> <p><sup>16</sup>Rivestirò di salvezza i suoi sacerdoti,<br> i suoi fedeli esulteranno di gioia.</p> <p><sup>17</sup>Là farò germogliare una potenza per Davide,<br> preparerò una lampada per il mio consacrato.</p> <p><sup>18</sup>Rivestirò di vergogna i suoi nemici,<br> mentre su di lui fiorirà la sua corona».</p> <p></p>