<div class="titoli">Contro l'Egitto</div> <p><sup>1</sup>Nell'anno decimo, nel decimo mese, il dodici del mese, mi fu rivolta questa parola del Signore: <sup>2</sup>«Figlio dell'uomo, rivolgiti contro il faraone, re d'Egitto, e profetizza contro di lui e contro tutto l'Egitto. <sup>3</sup>Parla dunque dicendo: Così dice il Signore Dio:</p> <p>Eccomi contro di te, faraone, re d'Egitto;<br>grande coccodrillo, sdraiato in mezzo al Nilo,<br>hai detto: «Il Nilo è mio, è mia creatura».<br> <sup>4</sup>Metterò ganci alle tue mascelle<br>e farò sì che i pesci dei tuoi fiumi<br>ti si attacchino alle squame<br>e ti farò uscire dal tuo Nilo<br>insieme con tutti i pesci del tuo Nilo<br>attaccati alle squame;<br> <sup>5</sup>getterò nel deserto te<br>e tutti i pesci del tuo Nilo,<br>e andrai a cadere in mezzo alla campagna<br>e non sarai né raccolto né sepolto:<br>ti darò in pasto alle bestie selvatiche<br>e agli uccelli del cielo.<br> <sup>6</sup>Tutti gli abitanti dell'Egitto<br>sapranno che io sono il Signore,<br>poiché tu sei stato un sostegno di canna<br>per la casa d'Israele.<br> <sup>7</sup>Quando questi ti vollero afferrare ti rompesti,<br>lacerando tutta la loro spalla, <br>e quando si appoggiarono a te ti spezzasti,<br>facendo vacillare tutti i loro fianchi.</p> <p><sup>8</sup>Perciò così dice il Signore Dio: Ecco, io manderò contro di te una spada ed eliminerò da te uomini e bestie. <sup>9</sup>L'Egitto diventerà un luogo desolato e deserto e sapranno che io sono il Signore. Perché egli ha detto: «Il Nilo è mio, è mia creatura». <sup>10</sup>Ebbene, eccomi contro di te e contro il tuo Nilo. Io farò dell'Egitto, da Migdol fino a Siene, fino alla frontiera d'Etiopia, una terra deserta e desolata. <sup>11</sup>Non vi passerà piede d'uomo o d'animale e rimarrà deserta per quarant'anni. <sup>12</sup>Ridurrò l'Egitto a una terra desolata fra le terre devastate e le sue città saranno distrutte, rimarranno una desolazione per quarant'anni e disperderò gli Egiziani fra le genti e li disseminerò in paesi stranieri.<br> <sup>13</sup>Perché così dice il Signore Dio: Al termine dei quarant'anni io radunerò gli Egiziani dai popoli in mezzo ai quali li avevo dispersi. <sup>14</sup>Muterò la loro sorte e li ricondurrò nel paese di Patros, nella loro terra d'origine, e lì formeranno un piccolo regno; <sup>15</sup>sarà il più modesto fra gli altri regni e non si ergerà più sugli altri popoli. Li renderò piccoli e non domineranno più le altre nazioni. <sup>16</sup>Non costituiranno più una speranza per la casa d'Israele, alla quale ricorderanno l'iniquità di quando si rivolgeva a loro: sapranno allora che io sono il Signore Dio».<br> </p> <div class="titoli">Nabucodònosor sconfiggerà l'Egitto</div> <p><sup>17</sup>Ora, nell'anno ventisettesimo, nel primo mese, il primo del mese, mi fu rivolta questa parola del Signore: <sup>18</sup>«Figlio dell'uomo, Nabucodònosor, re di Babilonia, ha fatto compiere al suo esercito una grande impresa contro Tiro: ogni testa è diventata calva e ogni spalla è piagata, ma il re e il suo esercito non hanno ricevuto da Tiro il compenso per l'impresa compiuta contro di essa. <sup>19</sup>Perciò così dice il Signore Dio: Ecco, io consegno a Nabucodònosor, re di Babilonia, la terra d'Egitto; porterà via le sue ricchezze, si impadronirà delle sue spoglie, la saccheggerà. Questa sarà la paga per il suo esercito. <sup>20</sup>Per l'impresa compiuta contro Tiro io gli consegno la terra d'Egitto, poiché l'ha compiuta per me. Oracolo del Signore.<br> <sup>21</sup>In quel giorno io farò germogliare una forza per la casa d'Israele e ti farò aprire la bocca in mezzo a loro: sapranno che io sono il Signore».<br></p>