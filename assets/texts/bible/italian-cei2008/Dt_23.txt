<div class="titoli">Partecipazione alle assemblee cultuali</div> <sup>1</sup>Nessuno sposerà una moglie del padre, né solleverà il lembo del mantello paterno. <br> <div class="titoli">Partecipazione alle assemblee cultuali</div> <p><sup>2</sup>Non entrerà nella comunità del Signore chi ha i testicoli schiacciati o il membro mutilato. <sup>3</sup>Il bastardo non entrerà nella comunità del Signore; nessuno dei suoi, neppure alla decima generazione, entrerà nella comunità del Signore. <sup>4</sup>L'Ammonita e il Moabita non entreranno nella comunità del Signore; nessuno dei loro discendenti, neppure alla decima generazione, entrerà nella comunità del Signore. <sup>5</sup>Non vi entreranno mai, perché non vi vennero incontro con il pane e con l'acqua nel vostro cammino, quando uscivate dall'Egitto, e perché, contro di te, hanno pagato Balaam, figlio di Beor, da Petor in Aram Naharàim, perché ti maledicesse. <sup>6</sup>Ma il Signore, tuo Dio, non volle ascoltare Balaam, e il Signore, tuo Dio, mutò per te la maledizione in benedizione, perché il Signore, tuo Dio, ti ama. <sup>7</sup>Non cercherai né la loro pace né la loro prosperità; mai, finché vivrai. <sup>8</sup>Non avrai in abominio l'Edomita, perché è tuo fratello. Non avrai in abominio l'Egiziano, perché sei stato forestiero nella sua terra. <sup>9</sup>I figli che nasceranno da loro alla terza generazione potranno entrare nella comunità del Signore.<br> </p> <div class="titoli">La purità dell'accampamento</div> <p><sup>10</sup>Quando uscirai e ti accamperai contro i tuoi nemici, guàrdati da ogni cosa cattiva. <sup>11</sup>Se si trova qualcuno in mezzo a te che non sia puro a causa di una polluzione notturna, uscirà dall'accampamento e non vi entrerà. <sup>12</sup>Verso sera si laverà con acqua e dopo il tramonto del sole potrà rientrare nell'accampamento.<br> <sup>13</sup>Avrai anche un posto fuori dell'accampamento e là andrai per i tuoi bisogni. <sup>14</sup>Nel tuo equipaggiamento avrai un piolo, con il quale, quando ti accovaccerai fuori, scaverai una buca e poi ricoprirai i tuoi escrementi. <sup>15</sup>Poiché il Signore, tuo Dio, passa in mezzo al tuo accampamento per salvarti e per mettere i nemici in tuo potere, l'accampamento deve essere santo. Egli non deve vedere in mezzo a te qualche indecenza, altrimenti ti abbandonerebbe.<br> </p> <div class="titoli">Ordinamenti vari</div> <p><sup>16</sup>Non consegnerai al suo padrone uno schiavo che, dopo essergli fuggito, si sarà rifugiato presso di te. <sup>17</sup>Rimarrà da te, in mezzo ai tuoi, nel luogo che avrà scelto, in quella città che gli parrà meglio. Non lo opprimerai.<br> <sup>18</sup>Non vi sarà alcuna donna dedita alla prostituzione sacra tra le figlie d'Israele, né vi sarà alcun uomo dedito alla prostituzione sacra tra i figli d'Israele. <sup>19</sup>Non porterai nel tempio del Signore, tuo Dio, il dono di una prostituta né il salario di un cane, qualunque voto tu abbia fatto, poiché tutti e due sono abominio per il Signore, tuo Dio.<br> <sup>20</sup>Non farai al tuo fratello prestiti a interesse, né di denaro né di viveri né di qualunque cosa che si presta a interesse. <sup>21</sup>Allo straniero potrai prestare a interesse, ma non al tuo fratello, perché il Signore, tuo Dio, ti benedica in tutto ciò a cui metterai mano, nella terra in cui stai per entrare per prenderne possesso.<br> <sup>22</sup>Quando avrai fatto un voto al Signore, tuo Dio, non tarderai a soddisfarlo, perché il Signore, tuo Dio, te ne domanderebbe certo conto e in te vi sarebbe un peccato. <sup>23</sup>Ma, se ti astieni dal far voti, non vi sarà in te peccato. <sup>24</sup>Manterrai la parola uscita dalle tue labbra ed eseguirai il voto che avrai fatto spontaneamente al Signore, tuo Dio, come la tua bocca avrà promesso.<br> <sup>25</sup>Se entri nella vigna del tuo prossimo, potrai mangiare uva secondo il tuo appetito, a sazietà, ma non potrai metterne in alcun tuo recipiente. <sup>26</sup>Se passi tra la messe del tuo prossimo, potrai coglierne spighe con la mano, ma non potrai mettere la falce nella messe del tuo prossimo.<br></p>