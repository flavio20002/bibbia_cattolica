<div class="titoli">Riforma religiosa di Asa</div> <p><sup>1</sup>Lo spirito di Dio investì Azaria, figlio di Oded. <sup>2</sup>Costui, uscito incontro ad Asa, gli disse: «Asa e voi tutti di Giuda e di Beniamino, ascoltatemi! Il Signore sarà con voi, se voi sarete con lui; se lo ricercherete, si lascerà trovare da voi, ma se lo abbandonerete, vi abbandonerà. <sup>3</sup>Per lungo tempo Israele non ebbe vero Dio, né un sacerdote che insegnasse, né una legge. <sup>4</sup>Ma, nella miseria, egli fece ritorno al Signore, Dio d'Israele; lo cercarono ed egli si lasciò trovare da loro. <sup>5</sup>In quei tempi non c'era pace per chi andava e veniva, perché fra gli abitanti dei vari paesi c'erano grandi terrori. <sup>6</sup>Una nazione cozzava contro l'altra, una città contro l'altra, perché Dio li affliggeva con tribolazioni di ogni genere. <sup>7</sup>Ma voi siate forti e le vostre mani non crollino, perché c'è una ricompensa per le vostre azioni».<br> <sup>8</sup>Quando Asa ebbe udito queste parole e la profezia, riprese animo. Eliminò gli idoli da tutto il territorio di Giuda e di Beniamino e dalle città che egli aveva conquistato sulle montagne di Èfraim; rinnovò l'altare del Signore, che si trovava di fronte al vestibolo del Signore. <sup>9</sup>Radunò tutti gli abitanti di Giuda e di Beniamino e quanti, provenienti da Èfraim, da Manasse e da Simeone, abitavano in mezzo a loro come forestieri; difatti da Israele erano venuti da lui in grande numero, avendo constatato che il Signore, suo Dio, era con lui.<br> <sup>10</sup>Si radunarono a Gerusalemme nel terzo mese dell'anno quindicesimo del regno di Asa. <sup>11</sup>In quel giorno sacrificarono al Signore parte della preda che avevano riportato: settecento giovenchi e settemila pecore. <sup>12</sup>Si obbligarono con un'alleanza a ricercare il Signore, Dio dei loro padri, con tutto il loro cuore e con tutta la loro anima. <sup>13</sup>Per chiunque, grande o piccolo, uomo o donna, non avesse ricercato il Signore, Dio d'Israele, c'era la morte. <sup>14</sup>Giurarono al Signore a voce alta e con acclamazioni, fra suoni di trombe e di corni. <sup>15</sup>Tutto Giuda gioì per il giuramento, perché avevano giurato con tutto il loro cuore e avevano cercato il Signore con tutto il loro impegno, e questi si era lasciato trovare da loro e aveva concesso tregua alle frontiere.<br> <sup>16</sup>Egli privò anche Maacà, madre del re Asa, del titolo di regina madre, perché ella aveva eretto ad Asera un'immagine infame; Asa demolì l'immagine infame, la fece a pezzi e la bruciò nella valle del torrente Cedron. <sup>17</sup>Ma non scomparvero le alture da Israele, anche se il cuore di Asa si mantenne integro per tutta la sua vita. <sup>18</sup>Fece portare nel tempio di Dio le offerte consacrate da suo padre e quelle consacrate da lui stesso, consistenti in argento, oro e utensili. <sup>19</sup>Non ci fu guerra fino all'anno trentacinquesimo del regno di Asa.<br></p>