<div class="titoli">GIOVANNI ALLE SETTE CHIESE DELL'ASIA MINORE</div> <div class="titoli">Alla Chiesa di Efeso</div> <p> <sup>1</sup>All'angelo della Chiesa che è a Èfeso scrivi:<br>«Così parla Colui che tiene le sette stelle nella sua destra e cammina in mezzo ai sette candelabri d'oro. <sup>2</sup>Conosco le tue opere, la tua fatica e la tua perseveranza, per cui non puoi sopportare i cattivi. Hai messo alla prova quelli che si dicono apostoli e non lo sono, e li hai trovati bugiardi. <sup>3</sup>Sei perseverante e hai molto sopportato per il mio nome, senza stancarti. <sup>4</sup>Ho però da rimproverarti di avere abbandonato il tuo primo amore. <sup>5</sup>Ricorda dunque da dove sei caduto, convèrtiti e compi le opere di prima. Se invece non ti convertirai, verrò da te e toglierò il tuo candelabro dal suo posto. <sup>6</sup>Tuttavia hai questo di buono: tu detesti le opere dei nicolaìti, che anch'io detesto. <sup>7</sup>Chi ha orecchi, ascolti ciò che lo Spirito dice alle Chiese. Al vincitore darò da mangiare dall'albero della vita, che sta nel paradiso di Dio».<br> </p> <div class="titoli">Alla Chiesa di Smirne</div> <p> <sup>8</sup>All'angelo della Chiesa che è a Smirne scrivi: <br>«Così parla il Primo e l'Ultimo, che era morto ed è tornato alla vita. <sup>9</sup>Conosco la tua tribolazione, la tua povertà - eppure sei ricco - e la bestemmia da parte di quelli che si proclamano Giudei e non lo sono, ma sono sinagoga di Satana. <sup>10</sup>Non temere ciò che stai per soffrire: ecco, il diavolo sta per gettare alcuni di voi in carcere per mettervi alla prova, e avrete una tribolazione per dieci giorni. Sii fedele fino alla morte e ti darò la corona della vita. <sup>11</sup>Chi ha orecchi, ascolti ciò che lo Spirito dice alle Chiese. Il vincitore non sarà colpito dalla seconda morte».<br> </p> <div class="titoli">Alla Chiesa di Pèrgamo</div> <p> <sup>12</sup>All'angelo della Chiesa che è a Pèrgamo scrivi: <br>«Così parla Colui che ha la spada affilata a due tagli. <sup>13</sup>So che abiti dove Satana ha il suo trono; tuttavia tu tieni saldo il mio nome e non hai rinnegato la mia fede neppure al tempo in cui Antìpa, il mio fedele testimone, fu messo a morte nella vostra città, dimora di Satana. <sup>14</sup>Ma ho da rimproverarti alcune cose: presso di te hai seguaci della dottrina di Balaam, il quale insegnava a Balak a provocare la caduta dei figli d'Israele, spingendoli a mangiare carni immolate agli idoli e ad abbandonarsi alla prostituzione. <sup>15</sup>Così pure, tu hai di quelli che seguono la dottrina dei nicolaìti. <sup>16</sup>Convèrtiti dunque; altrimenti verrò presto da te e combatterò contro di loro con la spada della mia bocca. <sup>17</sup>Chi ha orecchi, ascolti ciò che lo Spirito dice alle Chiese. Al vincitore darò la manna nascosta e una pietruzza bianca, sulla quale sta scritto un nome nuovo, che nessuno conosce all'infuori di chi lo riceve».<br> </p> <div class="titoli">Alla Chiesa di Tiàtira</div> <p> <sup>18</sup>All'angelo della Chiesa che è a Tiàtira scrivi:<br>«Così parla il Figlio di Dio, Colui che ha gli occhi fiammeggianti come fuoco e i piedi simili a bronzo splendente. <sup>19</sup>Conosco le tue opere, la carità, la fede, il servizio e la costanza e so che le tue ultime opere sono migliori delle prime. <sup>20</sup>Ma ho da rimproverarti che lasci fare a Gezabele, la donna che si dichiara profetessa e seduce i miei servi, insegnando a darsi alla prostituzione e a mangiare carni immolate agli idoli. <sup>21</sup>Io le ho dato tempo per convertirsi, ma lei non vuole convertirsi dalla sua prostituzione. <sup>22</sup>Ebbene, io getterò lei in un letto di dolore e coloro che commettono adulterio con lei in una grande tribolazione, se non si convertiranno dalle opere che ha loro insegnato. <sup>23</sup>Colpirò a morte i suoi figli e tutte le Chiese sapranno che io sono Colui che scruta gli affetti e i pensieri degli uomini, e darò a ciascuno di voi secondo le sue opere. <sup>24</sup>A quegli altri poi di Tiàtira che non seguono questa dottrina e che non hanno conosciuto le profondità di Satana - come le chiamano -, a voi io dico: non vi imporrò un altro peso, <sup>25</sup>ma quello che possedete tenetelo saldo fino a quando verrò. <sup>26</sup>Al vincitore che custodisce sino alla fine le mie opere</p> <p class="rientrato">darò autorità sopra le nazioni:<br> <sup>27</sup>le governerà con scettro di ferro,<br>come vasi di argilla si frantumeranno,</p> <p><sup>28</sup>con la stessa autorità che ho ricevuto dal Padre mio; e a lui darò la stella del mattino. <sup>29</sup>Chi ha orecchi, ascolti ciò che lo Spirito dice alle Chiese».</p>