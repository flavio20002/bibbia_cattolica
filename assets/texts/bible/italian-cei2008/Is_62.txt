<div class="titoli">Gerusalemme amata dal Signore</div> <p><sup>1</sup>Per amore di Sion non tacerò,<br>per amore di Gerusalemme non mi concederò riposo,<br>finché non sorga come aurora la sua giustizia<br>e la sua salvezza non risplenda come lampada.<br> <sup>2</sup>Allora le genti vedranno la tua giustizia,<br>tutti i re la tua gloria;<br>sarai chiamata con un nome nuovo,<br>che la bocca del Signore indicherà.<br> <sup>3</sup>Sarai una magnifica corona nella mano del Signore,<br>un diadema regale nella palma del tuo Dio.<br> <sup>4</sup>Nessuno ti chiamerà più Abbandonata,<br>né la tua terra sarà più detta Devastata,<br>ma sarai chiamata Mia Gioia<br>e la tua terra Sposata,<br>perché il Signore troverà in te la sua delizia<br>e la tua terra avrà uno sposo.<br> <sup>5</sup>Sì, come un giovane sposa una vergine,<br>così ti sposeranno i tuoi figli;<br>come gioisce lo sposo per la sposa,<br>così il tuo Dio gioirà per te.<br> <sup>6</sup>Sulle tue mura, Gerusalemme,<br>ho posto sentinelle;<br>per tutto il giorno e tutta la notte<br>non taceranno mai.<br>Voi, che risvegliate il ricordo del Signore,<br>non concedetevi riposo<br> <sup>7</sup>né a lui date riposo,<br>finché non abbia ristabilito Gerusalemme<br>e ne abbia fatto oggetto di lode sulla terra.<br> <sup>8</sup>Il Signore ha giurato con la sua destra<br>e con il suo braccio potente:<br>«Mai più darò il tuo grano in cibo ai tuoi nemici,<br>mai più gli stranieri berranno il vino<br>per il quale tu hai faticato.<br> <sup>9</sup>No! Coloro che avranno raccolto il grano,<br>lo mangeranno e canteranno inni al Signore,<br>coloro che avranno vendemmiato<br>berranno il vino nei cortili del mio santuario.<br> <sup>10</sup>Passate, passate per le porte,<br>sgombrate la via al popolo,<br>spianate, spianate la strada,<br>liberatela dalle pietre,<br>innalzate un vessillo per i popoli».<br> <sup>11</sup>Ecco ciò che il Signore fa sentire<br>all'estremità della terra:<br>«Dite alla figlia di Sion:<br>«Ecco, arriva il tuo salvatore;<br>ecco, egli ha con sé il premio<br>e la sua ricompensa lo precede».<br> <sup>12</sup>Li chiameranno «Popolo santo»,<br>«Redenti del Signore».<br>E tu sarai chiamata Ricercata,<br>«Città non abbandonata»».<br></p>