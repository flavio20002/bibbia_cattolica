<div class="titoli">Gli errori di Giobbe</div> <p><sup>1</sup>Eliu prese a dire:<br> <sup>2</sup>«Ascoltate, saggi, le mie parole<br> e voi, dotti, porgetemi l'orecchio,<br> <sup>3</sup>perché come l'orecchio distingue le parole<br> e il palato assapora i cibi,<br> <sup>4</sup>così noi esploriamo ciò che è giusto,<br> indaghiamo tra noi ciò che è bene.<br> <sup>5</sup>Giobbe ha detto: «Io sono giusto,<br> ma Dio mi nega il mio diritto;<br> <sup>6</sup>contro il mio diritto passo per menzognero,<br> inguaribile è la mia piaga, benché senza colpa».<br> <sup>7</sup>Quale uomo è come Giobbe<br> che beve, come l'acqua, l'insulto,<br> <sup>8</sup>che cammina in compagnia dei malfattori,<br> andando con uomini iniqui?<br> <sup>9</sup>Infatti egli ha detto: «Non giova all'uomo<br> essere gradito a Dio».<br> </p> <div class="titoli">La giustizia di Dio</div> <p><sup>10</sup>Perciò ascoltatemi, voi che siete uomini di senno:<br> lontano da Dio l'iniquità<br> e dall'Onnipotente l'ingiustizia!<br> <sup>11</sup>Egli infatti ricompensa l'uomo secondo le sue opere,<br> retribuisce ciascuno secondo la sua condotta.<br> <sup>12</sup>In verità, Dio non agisce da ingiusto<br> e l'Onnipotente non sovverte il diritto!<br> <sup>13</sup>Chi mai gli ha affidato la terra?<br> Chi gli ha assegnato l'universo?<br> <sup>14</sup>Se egli pensasse solo a se stesso<br> e a sé ritraesse il suo spirito e il suo soffio,<br> <sup>15</sup>ogni carne morirebbe all'istante<br> e l'uomo ritornerebbe in polvere.<br> <sup>16</sup>Se sei intelligente, ascolta bene questo,<br> porgi l'orecchio al suono delle mie parole.<br> <sup>17</sup>Può mai governare chi è nemico del diritto?<br> E tu osi condannare il Giusto supremo?<br> <sup>18</sup>Lui che dice a un re: «Iniquo!»<br> e ai prìncipi: «Malvagi!»,<br> <sup>19</sup>lui che non usa parzialità con i potenti<br> e non preferisce il ricco al povero,<br> perché tutti sono opera delle sue mani.<br> <sup>20</sup>In un istante muoiono e nel cuore della notte<br> sono colpiti i potenti e periscono.<br> Senza sforzo egli rimuove i tiranni,<br> <sup>21</sup>perché tiene gli occhi sulla condotta dell'uomo<br> e vede tutti i suoi passi.<br> <sup>22</sup>Non vi è tenebra, non densa oscurità,<br> dove possano nascondersi i malfattori.<br> <sup>23</sup>Poiché non si fissa una data all'uomo<br> per comparire davanti a Dio in giudizio:<br> <sup>24</sup>egli abbatte i potenti, senza fare indagini,<br> e colloca altri al loro posto.<br> <sup>25</sup>Perché conosce le loro opere,<br> li travolge nella notte e sono schiacciati.<br> <sup>26</sup>Come malvagi li percuote,<br> li colpisce alla vista di tutti,<br> <sup>27</sup>perché si sono allontanati da lui<br> e di tutte le sue vie non vollero saperne,<br> <sup>28</sup>facendo salire fino a lui il grido degli oppressi,<br> ed egli udì perciò il lamento dei poveri.<br> <sup>29</sup>Se egli rimane inattivo, chi può condannarlo?<br> Se nasconde il suo volto, chi può vederlo?<br> Ma sulle nazioni e sugli individui egli veglia,<br> <sup>30</sup>perché non regni un uomo perverso,<br> e il popolo non venga ostacolato.<br> </p> <div class="titoli">Giobbe si è ribellato ingiustamente a Dio</div> <p><sup>31</sup>A Dio si può dire questo:<br> »Mi sono ingannato, non farò più del male.<br> <sup>32</sup>Al di là di quello che vedo, istruiscimi tu.<br> Se ho commesso iniquità, non persisterò».<br> <sup>33</sup>Forse dovrebbe ricompensare secondo il tuo modo di vedere,<br> perché tu rifiuti il suo giudizio?<br> Sei tu che devi scegliere, non io,<br> di', dunque, quello che sai.<br> <sup>34</sup>Gli uomini di senno mi diranno<br> insieme a ogni saggio che mi ascolta:<br> <sup>35</sup>«Giobbe non parla con sapienza<br> e le sue parole sono prive di senso».<br> <sup>36</sup>Bene, Giobbe sia esaminato fino in fondo,<br> per le sue risposte da uomo empio,<br> <sup>37</sup>perché al suo peccato aggiunge la ribellione,<br> getta scherno su di noi<br> e moltiplica le sue parole contro Dio».<br></p>