<div class="titoli">Umiltà e grandezza di Cristo</div> <p><sup>1</sup>Se dunque c'è qualche consolazione in Cristo, se c'è qualche conforto, frutto della carità, se c'è qualche comunione di spirito, se ci sono sentimenti di amore e di compassione, <sup>2</sup>rendete piena la mia gioia con un medesimo sentire e con la stessa carità, rimanendo unanimi e concordi. <sup>3</sup>Non fate nulla per rivalità o vanagloria, ma ciascuno di voi, con tutta umiltà, consideri gli altri superiori a se stesso. <sup>4</sup>Ciascuno non cerchi l'interesse proprio, ma anche quello degli altri.</p> <p class="rientrato"><sup>5</sup>Abbiate in voi gli stessi sentimenti di Cristo Gesù:<br> <sup>6</sup>egli, pur essendo nella condizione di Dio,<br>non ritenne un privilegio <br>l'essere come Dio,<br> <sup>7</sup>ma svuotò se stesso<br>assumendo una condizione di servo,<br>diventando simile agli uomini.<br>Dall'aspetto riconosciuto come uomo,<br> <sup>8</sup>umiliò se stesso<br>facendosi obbediente fino alla morte<br>e a una morte di croce.<br> <sup>9</sup>Per questo Dio lo esaltò<br>e gli donò il nome<br>che è al di sopra di ogni nome,<br> <sup>10</sup>perché nel nome di Gesù<br>ogni ginocchio si pieghi<br>nei cieli, sulla terra e sotto terra,<br> <sup>11</sup>e ogni lingua proclami:<br>«Gesù Cristo è Signore!,<br>a gloria di Dio Padre.</p> <div class="titoli">Tenendo salda la Parola di vita</div> <p><sup>12</sup>Quindi, miei cari, voi che siete stati sempre obbedienti, non solo quando ero presente ma molto più ora che sono lontano, dedicatevi alla vostra salvezza con rispetto e timore. <sup>13</sup>È Dio infatti che suscita in voi il volere e l'operare secondo il suo disegno d'amore. <sup>14</sup>Fate tutto senza mormorare e senza esitare, <sup>15</sup>per essere irreprensibili e puri, figli di Dio innocenti in mezzo a una generazione malvagia e perversa. In mezzo a loro voi risplendete come astri nel mondo, <sup>16</sup>tenendo salda la parola di vita. Così nel giorno di Cristo io potrò vantarmi di non aver corso invano, né invano aver faticato. <sup>17</sup>Ma, anche se io devo essere versato sul sacrificio e sull'offerta della vostra fede, sono contento e ne godo con tutti voi. <sup>18</sup>Allo stesso modo anche voi godetene e rallegratevi con me.<br> </p> <div class="titoli">Missione di Timòteo ed Epafrodìto</div> <p><sup>19</sup>Spero nel Signore Gesù di mandarvi presto Timòteo, per essere anch'io confortato nel ricevere vostre notizie. <sup>20</sup>Infatti, non ho nessuno che condivida come lui i miei sentimenti e prenda sinceramente a cuore ciò che vi riguarda: <sup>21</sup>tutti in realtà cercano i propri interessi, non quelli di Gesù Cristo. <sup>22</sup>Voi conoscete la buona prova da lui data, poiché ha servito il Vangelo insieme con me, come un figlio con il padre. <sup>23</sup>Spero quindi di mandarvelo presto, appena avrò visto chiaro nella mia situazione. <sup>24</sup>Ma ho la convinzione nel Signore che presto verrò anch'io di persona.<br> <sup>25</sup>Ho creduto necessario mandarvi Epafrodìto, fratello mio, mio compagno di lavoro e di lotta e vostro inviato per aiutarmi nelle mie necessità. <sup>26</sup>Aveva grande desiderio di rivedere voi tutti e si preoccupava perché eravate a conoscenza della sua malattia. <sup>27</sup>È stato grave, infatti, e vicino alla morte. Ma Dio ha avuto misericordia di lui, e non di lui solo ma anche di me, perché non avessi dolore su dolore. <sup>28</sup>Lo mando quindi con tanta premura, perché vi rallegriate al vederlo di nuovo e io non sia più preoccupato. <sup>29</sup>Accoglietelo dunque nel Signore con piena gioia e abbiate grande stima verso persone come lui, <sup>30</sup>perché ha sfiorato la morte per la causa di Cristo, rischiando la vita, per supplire a ciò che mancava al vostro servizio verso di me.<br></p>