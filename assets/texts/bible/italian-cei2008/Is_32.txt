<div class="titoli">Un re Giusto</div> <p><sup>1</sup>Ecco, un re regnerà secondo giustizia<br>e i prìncipi governeranno secondo il diritto.<br> <sup>2</sup>Ognuno sarà come un riparo contro il vento<br>e un rifugio contro l'acquazzone,<br>come canali d'acqua in una steppa,<br>come l'ombra di una grande roccia su arida terra.<br> <sup>3</sup>Non saranno più accecati gli occhi di chi vede<br>e gli orecchi di chi sente staranno attenti.<br> <sup>4</sup>Gli animi volubili si applicheranno a comprendere<br>e la lingua dei balbuzienti parlerà<br>spedita e con chiarezza.<br> <sup>5</sup>L'abietto non sarà più chiamato nobile<br>né l'imbroglione sarà detto gentiluomo,<br> <sup>6</sup>poiché l'abietto fa discorsi abietti<br>e il suo cuore trama iniquità,<br>per commettere empietà<br>e proferire errori intorno al Signore,<br>per lasciare vuoto lo stomaco dell'affamato<br>e far mancare la bevanda all'assetato.<br> <sup>7</sup>L'imbroglione - iniqui sono i suoi imbrogli - <br>macchina scelleratezze<br>per rovinare gli oppressi con parole menzognere,<br>anche quando il povero può provare il suo diritto.<br> <sup>8</sup>Il nobile invece si propone nobili disegni<br>e s'impegna a compiere nobili cose.<br> </p> <div class="titoli">Contro le donne spensierate</div> <p><sup>9</sup>Donne spensierate, ascoltate bene la mia voce; <br>figlie baldanzose, porgete l'orecchio alle mie parole. <br> <sup>10</sup>Fra un anno e qualche giorno <br>voi tremerete, o baldanzose, <br>perché, finita la vendemmia, <br>non ci sarà più raccolto. <br> <sup>11</sup>Temete, o spensierate; <br>tremate, o baldanzose, <br>deponete le vesti, spogliatevi, <br>cingetevi i fianchi di sacco. <br> <sup>12</sup>Battetevi il petto per le campagne amene, <br>per i fertili vigneti,<br> <sup>13</sup>per la terra del mio popolo, <br>nella quale cresceranno spine e pruni, <br>per tutte le case in gioia, per la città gaudente; <br> <sup>14</sup>poiché il palazzo sarà abbandonato, <br>la città rumorosa sarà deserta, <br>l'Ofel e il torrione diventeranno caverne per sempre, <br>gioia degli asini selvatici, pascolo di mandrie.<br> </p> <div class="titoli">Effusione dello spirito divino</div> <p><sup>15</sup>Ma infine in noi sarà infuso uno spirito dall'alto;<br>allora il deserto diventerà un giardino<br>e il giardino sarà considerato una selva.<br> <sup>16</sup>Nel deserto prenderà dimora il diritto<br>e la giustizia regnerà nel giardino.<br> <sup>17</sup>Praticare la giustizia darà pace,<br>onorare la giustizia darà tranquillità e sicurezza per sempre.<br> <sup>18</sup>Il mio popolo abiterà in una dimora di pace,<br>in abitazioni tranquille,<br>in luoghi sicuri,<br> <sup>19</sup>anche se la selva cadrà<br>e la città sarà sprofondata.<br> <sup>20</sup>Beati voi! Seminerete in riva a tutti i ruscelli<br>e lascerete in libertà buoi e asini.<br></p>