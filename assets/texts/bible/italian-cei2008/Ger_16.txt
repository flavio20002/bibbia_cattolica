<div class="titoli">Celibato di Geremia</div> <p><sup>1</sup>Mi fu rivolta questa parola del Signore: <sup>2</sup>«Non prendere moglie, non avere figli né figlie in questo luogo, <sup>3</sup>perché dice il Signore riguardo ai figli e alle figlie che nascono in questo luogo e riguardo alle madri che li partoriscono e ai padri che li generano in questo paese: <sup>4</sup>Moriranno di malattie strazianti, non saranno rimpianti né sepolti, ma diverranno come letame sul suolo. Periranno di spada e di fame; i loro cadaveri saranno pasto agli uccelli del cielo e alle bestie della terra». <sup>5</sup>Poiché così dice il Signore: «Non entrare in una casa dove si fa un banchetto funebre, non piangere con loro e non commiserarli, perché io ho ritirato da questo popolo la mia pace - oracolo del Signore -, la mia benevolenza e la mia compassione. <sup>6</sup>Moriranno in questo paese grandi e piccoli; non saranno sepolti né si farà lamento per loro e nessuno per disperazione si farà incisioni né per lutto si taglierà i capelli per loro. <sup>7</sup>Non si spezzerà il pane all'afflitto per consolarlo del morto e non gli si darà da bere il calice della consolazione per suo padre e per sua madre. <sup>8</sup>Non entrare nemmeno in una casa dove si banchetta per sederti a mangiare e a bere con loro, <sup>9</sup>poiché così dice il Signore degli eserciti, Dio d'Israele: Ecco, sotto i vostri occhi e nei vostri giorni farò cessare da questo luogo i canti di gioia e di allegria, i canti dello sposo e della sposa.<br> <sup>10</sup>Quando annuncerai a questo popolo tutte queste cose, ti diranno: «Perché il Signore ha decretato contro di noi questa sventura così grande? Quali iniquità e quali peccati abbiamo commesso contro il Signore, nostro Dio?». <sup>11</sup>Tu allora risponderai loro: Perché i vostri padri mi abbandonarono - oracolo del Signore -, seguirono altri dèi, li servirono e li adorarono, mentre abbandonarono me e non osservarono la mia legge. <sup>12</sup>E voi avete agito peggio dei vostri padri; ognuno di voi, infatti, segue caparbiamente il suo cuore malvagio e si rifiuta di ascoltarmi. <sup>13</sup>Perciò vi scaccerò da questo paese verso un paese che né voi né i vostri padri avete conosciuto, e là servirete divinità straniere giorno e notte, perché non vi farò più grazia.<br> <sup>14</sup>Pertanto, ecco, verranno giorni - oracolo del Signore - nei quali non si dirà più: «Per la vita del Signore che ha fatto uscire gli Israeliti dalla terra d'Egitto!», <sup>15</sup>ma piuttosto: «Per la vita del Signore che ha fatto uscire gli Israeliti dalla terra del settentrione e da tutte le regioni dove li aveva dispersi!». E io li ricondurrò nella loro terra che avevo concesso ai loro padri.<br> <sup>16</sup>Ecco, io invierò numerosi pescatori a pescarli - oracolo del Signore -, quindi invierò numerosi cacciatori a catturarli, su ogni monte, su ogni colle e nelle fessure delle rocce; <sup>17</sup>poiché i miei occhi scrutano le loro vie: ciò che fanno non può restare nascosto dinanzi a me, né si può occultare la loro iniquità davanti ai miei occhi. <sup>18</sup>Anzitutto ripagherò due volte la loro iniquità e il loro peccato, perché hanno profanato la mia terra con le carogne dei loro idoli, e con i loro abomini hanno riempito la mia eredità».</p> <p><sup>19</sup>Signore, mia forza e mia difesa,<br>mio rifugio nel giorno della tribolazione,<br>a te verranno le genti<br>dalle estremità della terra e diranno:<br>«I nostri padri ereditarono soltanto menzogna,<br>e nullità che non giovano».<br> <sup>20</sup>Può forse l'uomo fabbricarsi i propri dèi?<br>Ma quelli non sono dèi!<br> <sup>21</sup>«Perciò, ecco, io faccio loro conoscere questa volta<br>la mia mano e la mia forza.<br>Essi sapranno che il mio nome è Signore».<br></p>