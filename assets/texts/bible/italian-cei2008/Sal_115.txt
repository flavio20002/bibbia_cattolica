<div class="titoli">L'unico vero Dio e i falsi idoli</div> <p><sup>1</sup>Non a noi, Signore, non a noi,<br> ma al tuo nome da' gloria,<br> per il tuo amore, per la tua fedeltà.</p> <p><sup>2</sup>Perché le genti dovrebbero dire:<br> »Dov'è il loro Dio?».</p> <p><sup>3</sup>Il nostro Dio è nei cieli:<br> tutto ciò che vuole, egli lo compie.</p> <p><sup>4</sup>I loro idoli sono argento e oro,<br> opera delle mani dell'uomo.</p> <p><sup>5</sup>Hanno bocca e non parlano,<br> hanno occhi e non vedono,</p> <p><sup>6</sup>hanno orecchi e non odono,<br> hanno narici e non odorano.</p> <p><sup>7</sup>Le loro mani non palpano,<br> i loro piedi non camminano;<br> dalla loro gola non escono suoni!</p> <p><sup>8</sup>Diventi come loro chi li fabbrica<br> e chiunque in essi confida!</p> <p><sup>9</sup>Israele, confida nel Signore:<br> egli è loro aiuto e loro scudo.</p> <p><sup>10</sup>Casa di Aronne, confida nel Signore:<br> egli è loro aiuto e loro scudo.</p> <p><sup>11</sup>Voi che temete il Signore, confidate nel Signore:<br> egli è loro aiuto e loro scudo.</p> <p><sup>12</sup>Il Signore si ricorda di noi, ci benedice:<br> benedice la casa d'Israele,<br> benedice la casa di Aronne.</p> <p><sup>13</sup>Benedice quelli che temono il Signore,<br> i piccoli e i grandi.</p> <p><sup>14</sup>Vi renda numerosi il Signore,<br> voi e i vostri figli.</p> <p><sup>15</sup>Siate benedetti dal Signore,<br> che ha fatto cielo e terra.</p> <p><sup>16</sup>I cieli sono i cieli del Signore,<br> ma la terra l'ha data ai figli dell'uomo.</p> <p><sup>17</sup>Non i morti lodano il Signore<br> né quelli che scendono nel silenzio,</p> <p><sup>18</sup>ma noi benediciamo il Signore<br> da ora e per sempre.</p> <p> Alleluia.</p> <p></p>