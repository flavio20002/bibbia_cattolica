<div class="titoli">Esplorazione della terra</div> <p><sup>1</sup>Il Signore parlò a Mosè e disse: <sup>2</sup>«Manda uomini a esplorare la terra di Canaan che sto per dare agli Israeliti. Manderete un uomo per ogni tribù dei suoi padri: tutti siano prìncipi fra loro». <sup>3</sup>Mosè li mandò dal deserto di Paran, secondo il comando del Signore; quegli uomini erano tutti capi degli Israeliti.<br> <sup>4</sup>Questi erano i loro nomi: per la tribù di Ruben, Sammùa figlio di Zaccur; <sup>5</sup>per la tribù di Simeone, Safat figlio di Orì; <sup>6</sup>per la tribù di Giuda, Caleb figlio di Iefunnè; <sup>7</sup>per la tribù di Ìssacar, Igal figlio di Giuseppe; <sup>8</sup>per la tribù di Èfraim, Osea figlio di Nun; <sup>9</sup>per la tribù di Beniamino, Paltì figlio di Rafu; <sup>10</sup>per la tribù di Zàbulon, Gaddièl figlio di Sodì; <sup>11</sup>per la tribù di Giuseppe, cioè per la tribù di Manasse, Gaddì figlio di Susì; <sup>12</sup>per la tribù di Dan, Ammièl figlio di Ghemallì; <sup>13</sup>per la tribù di Aser, Setur figlio di Michele; <sup>14</sup>per la tribù di Nèftali, Nacbì figlio di Vofsì; <sup>15</sup>per la tribù di Gad, Gheuèl figlio di Machì. <sup>16</sup>Questi sono i nomi degli uomini che Mosè mandò a esplorare la terra. Mosè diede a Osea, figlio di Nun, il nome di Giosuè.<br> <sup>17</sup>Mosè dunque li mandò a esplorare la terra di Canaan e disse loro: «Salite attraverso il Negheb; poi salirete alla regione montana <sup>18</sup>e osserverete che terra sia, che popolo l'abiti, se forte o debole, se scarso o numeroso; <sup>19</sup>come sia la regione che esso abita, se buona o cattiva, e come siano le città dove abita, se siano accampamenti o luoghi fortificati; <sup>20</sup>come sia il terreno, se grasso o magro, se vi siano alberi o no. Siate coraggiosi e prendete dei frutti del luogo». Erano i giorni delle primizie dell'uva.<br> <sup>21</sup>Salirono dunque ed esplorarono la terra dal deserto di Sin fino a Recob, all'ingresso di Camat. <sup>22</sup>Salirono attraverso il Negheb e arrivarono fino a Ebron, dove erano Achimàn, Sesài e Talmài, discendenti di Anak. Ebron era stata edificata sette anni prima di Tanis d'Egitto. <sup>23</sup>Giunsero fino alla valle di Escol e là tagliarono un tralcio con un grappolo d'uva, che portarono in due con una stanga, e presero anche melagrane e fichi. <sup>24</sup>Quel luogo fu chiamato valle di Escol a causa del grappolo d'uva che gli Israeliti vi avevano tagliato.<br> <sup>25</sup>Al termine di quaranta giorni tornarono dall'esplorazione della terra <sup>26</sup>e andarono da Mosè e Aronne e da tutta la comunità degli Israeliti nel deserto di Paran, verso Kades; riferirono ogni cosa a loro e a tutta la comunità e mostrarono loro i frutti della terra. <sup>27</sup>Raccontarono: «Siamo andati nella terra alla quale tu ci avevi mandato; vi scorrono davvero latte e miele e questi sono i suoi frutti. <sup>28</sup>Ma il popolo che abita quella terra è potente, le città sono fortificate e assai grandi e vi abbiamo anche visto i discendenti di Anak. <sup>29</sup>Gli Amaleciti abitano la regione del Negheb; gli Ittiti, i Gebusei e gli Amorrei le montagne; i Cananei abitano presso il mare e lungo la riva del Giordano». <sup>30</sup>Caleb fece tacere il popolo davanti a Mosè e disse: «Dobbiamo salire e conquistarla, perché certo vi riusciremo». <sup>31</sup>Ma gli uomini che vi erano andati con lui dissero: «Non riusciremo ad andare contro questo popolo, perché è più forte di noi». <sup>32</sup>E diffusero tra gli Israeliti il discredito sulla terra che avevano esplorato, dicendo: «La terra che abbiamo attraversato per esplorarla è una terra che divora i suoi abitanti; tutto il popolo che vi abbiamo visto è gente di alta statura. <sup>33</sup>Vi abbiamo visto i giganti, discendenti di Anak, della razza dei giganti, di fronte ai quali ci sembrava di essere come locuste, e così dovevamo sembrare a loro».<br></p>