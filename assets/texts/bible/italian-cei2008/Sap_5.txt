<div class="titoli">I giusti e gli empi di fronte al giudizio finale</div> <p><sup>1</sup>Allora il giusto starà con grande fiducia<br>di fronte a coloro che lo hanno perseguitato<br>e a quelli che hanno disprezzato le sue sofferenze.<br> <sup>2</sup>Alla sua vista saranno presi da terribile spavento,<br>stupiti per la sua sorprendente salvezza.<br> <sup>3</sup>Pentiti, diranno tra loro,<br>gemendo con animo angosciato:<br> <sup>4</sup>«Questi è colui che noi una volta abbiamo deriso<br>e, stolti, abbiamo preso a bersaglio del nostro scherno;<br>abbiamo considerato una pazzia la sua vita<br>e la sua morte disonorevole.<br> <sup>5</sup>Come mai è stato annoverato tra i figli di Dio<br>e la sua eredità è ora tra i santi?<br> <sup>6</sup>Abbiamo dunque abbandonato la via della verità,<br>la luce della giustizia non ci ha illuminati<br>e il sole non è sorto per noi.<br> <sup>7</sup>Ci siamo inoltrati per sentieri iniqui e rovinosi,<br>abbiamo percorso deserti senza strade,<br>ma non abbiamo conosciuto la via del Signore.<br> <sup>8</sup>Quale profitto ci ha dato la superbia?<br>Quale vantaggio ci ha portato la ricchezza con la spavalderia?<br> <sup>9</sup>Tutto questo è passato come ombra<br>e come notizia fugace,<br> <sup>10</sup>come una nave che solca un mare agitato,<br>e, una volta passata, di essa non si trova più traccia<br>né scia della sua carena sulle onde;<br> <sup>11</sup>oppure come quando un uccello attraversa l'aria<br>e non si trova alcun segno del suo volo:<br>l'aria leggera, percossa dal battito delle ali<br>e divisa dalla forza dello slancio,<br>è attraversata dalle ali in movimento,<br>ma dopo non si trova segno del suo passaggio;<br> <sup>12</sup>o come quando, scoccata una freccia verso il bersaglio,<br>l'aria si divide e ritorna subito su se stessa<br>e della freccia non si riconosce tragitto.<br> <sup>13</sup>Così anche noi, appena nati, siamo già come scomparsi,<br>non avendo da mostrare alcun segno di virtù;<br>ci siamo consumati nella nostra malvagità».<br> <sup>14</sup>La speranza dell'empio è come pula portata dal vento,<br>come schiuma leggera sospinta dalla tempesta;<br>come fumo dal vento è dispersa,<br>si dilegua come il ricordo dell'ospite di un solo giorno.<br> </p> <div class="titoli">Felicità e ricompensa dei giusti</div> <p><sup>15</sup>I giusti al contrario vivono per sempre,<br>la loro ricompensa è presso il Signore <br>e di essi ha cura l'Altissimo.<br> <sup>16</sup>Per questo riceveranno una magnifica corona regale,<br>un bel diadema dalle mani del Signore,<br>perché li proteggerà con la destra,<br>con il braccio farà loro da scudo.<br> <sup>17</sup>Egli prenderà per armatura il suo zelo<br>e userà come arma il creato per punire i nemici,<br> <sup>18</sup>indosserà la giustizia come corazza<br>e si metterà come elmo un giudizio imparziale,<br> <sup>19</sup>prenderà come scudo la santità invincibile,<br> <sup>20</sup>affilerà la sua collera inesorabile come spada<br>e l'universo combatterà con lui contro gli insensati.<br> <sup>21</sup>Partiranno ben dirette le saette dei lampi<br>e dalle nubi, come da un arco ben teso, balzeranno al bersaglio;<br> <sup>22</sup>dalla sua fionda saranno scagliati<br>chicchi di grandine pieni di furore.<br>Si metterà in fermento contro di loro l'acqua del mare<br>e i fiumi li travolgeranno senza pietà.<br> <sup>23</sup>Si scatenerà contro di loro un vento impetuoso<br>e come un uragano li travolgerà.<br>L'iniquità renderà deserta tutta la terra<br>e la malvagità rovescerà i troni dei potenti.<br></p>