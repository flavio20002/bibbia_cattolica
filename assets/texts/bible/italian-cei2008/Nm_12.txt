<div class="titoli">Il ruolo di Mosè</div> <p><sup>1</sup>Maria e Aronne parlarono contro Mosè, a causa della donna etiope che aveva preso. Infatti aveva sposato una donna etiope. <sup>2</sup>Dissero: «Il Signore ha forse parlato soltanto per mezzo di Mosè? Non ha parlato anche per mezzo nostro?». Il Signore udì. <sup>3</sup>Ora Mosè era un uomo assai umile, più di qualunque altro sulla faccia della terra.<br> <sup>4</sup>Il Signore disse a un tratto a Mosè, ad Aronne e a Maria: «Uscite tutti e tre verso la tenda del convegno». Uscirono tutti e tre. <sup>5</sup>Il Signore scese in una colonna di nube, si fermò all'ingresso della tenda e chiamò Aronne e Maria. I due si fecero avanti. <sup>6</sup>Il Signore disse:<br> <br>«Ascoltate le mie parole!<br>Se ci sarà un vostro profeta,<br>io, il Signore,<br>in visione a lui mi rivelerò,<br>in sogno parlerò con lui.<br> <sup>7</sup>Non così per il mio servo Mosè:<br>egli è l'uomo di fiducia in tutta la mia casa.<br> <sup>8</sup>Bocca a bocca parlo con lui,<br>in visione e non per enigmi,<br>ed egli contempla l'immagine del Signore.<br>Perché non avete temuto<br>di parlare contro il mio servo, contro Mosè?».<br> <br> <sup>9</sup>L'ira del Signore si accese contro di loro ed egli se ne andò. <sup>10</sup>La nube si ritirò di sopra alla tenda ed ecco: Maria era lebbrosa, bianca come la neve. Aronne si volse verso Maria ed ecco: era lebbrosa. <sup>11</sup>Aronne disse a Mosè: «Ti prego, mio signore, non addossarci il peccato che abbiamo stoltamente commesso! <sup>12</sup>Ella non sia come il bambino nato morto, la cui carne è già mezza consumata quando esce dal seno della madre». <sup>13</sup>Mosè gridò al Signore dicendo: «Dio, ti prego, guariscila!». <sup>14</sup>Il Signore disse a Mosè: «Se suo padre le avesse sputato in viso, non ne porterebbe lei vergogna per sette giorni? Stia dunque isolata fuori dell'accampamento sette giorni; poi vi sarà riammessa». <sup>15</sup>Maria dunque rimase isolata, fuori dell'accampamento, sette giorni; il popolo non riprese il cammino, finché Maria non fu riammessa. <br> <sup>16</sup>Poi il popolo partì da Caseròt, e si accampò nel deserto di Paran.<br></p>