<div class="titoli">Contro Moab</div> <p><sup>1</sup>Su Moab.</p> <p>Così dice il Signore degli eserciti, Dio d'Israele:<br>«Guai a Nebo, poiché è devastata!<br>Piena di vergogna e catturata è Kiriatàim,<br>sente vergogna, è abbattuta la roccaforte.<br> <sup>2</sup>Non esiste più la fama di Moab,<br>a Chesbon tramano il male contro di essa:<br>«Venite ed eliminiamola dalle nazioni».<br>Anche tu, Madmen, sarai demolita,<br>la spada ti inseguirà.<br> <sup>3</sup>Una voce, un grido da Coronàim:<br>«Devastazione e rovina grande!».<br> <sup>4</sup>Abbattuta è Moab,<br>le grida si fanno sentire fino a Soar.<br> <sup>5</sup>Piangendo, salgono la salita di Luchìt,<br>giù per la discesa di Coronàim<br>si odono grida strazianti:<br> <sup>6</sup>«Fuggite, salvate la vostra vita!<br>Siate come l'asino selvatico nel deserto».<br> <sup>7</sup>Poiché hai posto la fiducia<br>nelle tue fortezze e nei tuoi tesori,<br>anche tu sarai preso e Camos andrà in esilio,<br>insieme con i suoi sacerdoti e con i suoi capi.<br> <sup>8</sup>Il devastatore verrà contro ogni città,<br>nessuna città potrà scampare.<br>Sarà devastata la valle e la pianura desolata,<br>come dice il Signore.<br> <sup>9</sup>Erigete un cippo funebre a Moab,<br>perché è tutta in rovina.<br>Le sue città diventeranno un deserto,<br>nessuno le abiterà.<br> <sup>10</sup>Maledetto chi compie fiaccamente l'opera del Signore,<br>maledetto chi trattiene la spada dal sangue!<br> <sup>11</sup>Moab era tranquillo fin dalla giovinezza,<br>riposava come vino sulla sua feccia,<br>non è stato travasato di botte in botte,<br>né è mai andato in esilio;<br>per questo gli è rimasto il suo sapore,<br>il suo profumo non si è alterato.<br> <sup>12</sup>Per questo giorni verranno<br>- oracolo del Signore -<br>nei quali manderò uomini a travasarlo,<br>vuoteranno le sue botti<br>e frantumeranno i suoi otri.</p> <p><sup>13</sup>Moab si vergognerà di Camos come la casa d'Israele si è vergognata di Betel, in cui aveva riposto la sua fiducia.</p> <p><sup>14</sup>Come potete dire:<br>«Noi siamo uomini prodi<br>e uomini valorosi per la battaglia»?<br> <sup>15</sup>Il devastatore di Moab sale contro di lui,<br>i suoi giovani migliori scendono al macello. <br>Oracolo del re, il cui nome è Signore degli eserciti.<br> <sup>16</sup>È vicina la rovina di Moab,<br>la sua sventura avanza in gran fretta.<br> <sup>17</sup>Compiangetelo, voi tutti suoi vicini<br>e tutti voi che conoscete il suo nome;<br>dite: «Come si è spezzata la verga robusta,<br>quello scettro magnifico?».<br> <sup>18</sup>Scendi dalla tua gloria, siedi sull'arido suolo,<br>o popolo che abiti a Dibon;<br>poiché il devastatore di Moab sale contro di te,<br>egli distrugge le tue fortezze.<br> <sup>19</sup>Sta sulla strada e osserva,<br>tu che abiti ad Aroèr.<br>Interroga il fuggiasco e lo scampato,<br>domanda: «Che cosa è successo?».<br> <sup>20</sup>Moab prova vergogna, è in rovina;<br>urlate, gridate,<br>annunciate sull'Arnon<br>che Moab è devastato.</p> <p><sup>21</sup>È arrivato il giudizio per la regione dell'altopiano, per Colon, per Iaas e per Mefàat, <sup>22</sup>per Dibon, per Nebo e per Bet-Diblatàim, <sup>23</sup>per Kiriatàim, per Bet-Gamul e per Bet-Meon, <sup>24</sup>per Keriòt e per Bosra, per tutte le città del territorio di Moab, lontane e vicine.</p> <p><sup>25</sup>È infranta la potenza di Moab,<br>è spezzato il suo braccio.<br>Oracolo del Signore.</p> <p><sup>26</sup>Inebriatelo, perché si è sollevato contro il Signore, e Moab si rotolerà nel vomito e anch'esso diventerà oggetto di scherno. <sup>27</sup>Non è stato forse Israele per te oggetto di scherno? Fu questi forse sorpreso fra i ladri, dato che quando parli di lui scuoti sempre la testa?</p> <p><sup>28</sup>Abbandonate le città e dimorate nelle rupi,<br>abitanti di Moab,<br>siate come la colomba, che fa il nido<br>sull'orlo di un precipizio.<br> <sup>29</sup>Abbiamo udito l'orgoglio di Moab,<br>il grande orgoglioso,<br>la sua superbia, il suo orgoglio, la sua alterigia,<br>l'altezzosità del suo cuore.</p> <p><sup>30</sup>Conosco bene la sua tracotanza - oracolo del Signore -, l'inconsistenza delle sue chiacchiere, le sue opere vane. <sup>31</sup>Per questo alzo un lamento su Moab, grido per tutto Moab, gemo per gli uomini di Kir-Cheres.</p> <p><sup>32</sup>Io piango per te come per Iazer,<br>o vigna di Sibma!<br>I tuoi tralci arrivavano al mare,<br>raggiungevano Iazer.<br>Sui tuoi frutti e sulla tua vendemmia<br>è piombato il devastatore.<br> <sup>33</sup>Sono scomparse gioia e allegria<br>dai frutteti e dalla regione di Moab.<br>È finito il vino nei tini,<br>non pigia più il pigiatore,<br>il canto di gioia non è più canto di gioia.</p> <p><sup>34</sup>Delle grida di Chesbon e di Elalè si diffonde l'eco fino a Iaas; da Soar si odono grida fino a Coronàim e a Eglat-Selisià, poiché anche le acque di Nimrìm sono un deserto. <sup>35</sup>Io farò scomparire in Moab - oracolo del Signore - chi sale sulle alture e chi brucia incenso ai suoi dèi. <sup>36</sup>Perciò il mio cuore per Moab geme come i flauti, il mio cuore geme come i flauti per gli uomini di Kir-Cheres, poiché sono venute meno le loro scorte. <sup>37</sup>Sì, ogni testa è rasata, ogni barba è tagliata; ci sono incisioni sulle mani e tutti i fianchi sono coperti di sacco. <sup>38</sup>Sopra tutte le terrazze di Moab e nelle sue piazze è tutto un lamento, perché io ho spezzato Moab come un vaso senza valore. Oracolo del Signore. <sup>39</sup>Come è rovinato! Gridate! Come Moab ha voltato vergognosamente le spalle! Moab è diventato oggetto di scherno e di orrore per tutti i suoi vicini.</p> <p><sup>40</sup>Poiché così dice il Signore:<br>Ecco, come l'aquila si libra<br>e distende le ali su Moab.<br> <sup>41</sup>Le città sono prese, le fortezze sono espugnate.<br>In quel giorno il cuore dei prodi di Moab<br>sarà come il cuore di una donna nei dolori del parto.<br> <sup>42</sup>Moab è distrutto, ha cessato di essere popolo,<br>perché si è sollevato contro il Signore.<br> <sup>43</sup>Terrore, fossa e laccio<br>ti sovrastano, o abitante di Moab.<br>Oracolo del Signore.<br> <sup>44</sup>Chi fugge al grido di terrore<br>cadrà nella fossa,<br>chi risale dalla fossa<br>sarà preso nel laccio,<br>perché io manderò sui Moabiti tutto questo<br>nell'anno del loro castigo.<br>Oracolo del Signore.<br> <sup>45</sup>All'ombra di Chesbon si fermano<br>spossati i fuggiaschi,<br>ma un fuoco esce da Chesbon,<br>una fiamma dal palazzo di Sicon<br>e divora le tempie di Moab<br>e il cranio di uomini turbolenti.<br> <sup>46</sup>Guai a te, Moab,<br>sei perduto, popolo di Camos,<br>poiché i tuoi figli sono condotti in schiavitù,<br>le tue figlie in esilio.<br> <sup>47</sup>Ma io cambierò la sorte di Moab<br>negli ultimi giorni».<br>Oracolo del Signore.<br>Fin qui il giudizio su Moab.<br></p>