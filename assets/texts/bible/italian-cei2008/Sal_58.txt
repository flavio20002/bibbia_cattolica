<div class="titoli">Contro i giudici iniqui</div> <p><sup>1</sup>Al maestro del coro. Su «Non distruggere». Di Davide. Miktam.<br><br> <sup>2</sup>Rendete veramente giustizia, o potenti,<br> giudicate con equità gli uomini?</p> <p><sup>3</sup>No! Voi commettete iniquità con il cuore,<br> sulla terra le vostre mani soppesano violenza.</p> <p><sup>4</sup>Sono traviati i malvagi fin dal seno materno,<br> sono pervertiti dalla nascita i mentitori.</p> <p><sup>5</sup>Sono velenosi come un serpente,<br> come una vipera sorda che si tura le orecchie,</p> <p><sup>6</sup>che non segue la voce degli incantatori,<br> del mago abile nei sortilegi.</p> <p><sup>7</sup>Spezzagli, o Dio, i denti nella bocca,<br> rompi, o Signore, le zanne dei leoni.</p> <p><sup>8</sup>Si dissolvano come acqua che scorre,<br> come erba calpestata inaridiscano.</p> <p><sup>9</sup>Passino come bava di lumaca che si scioglie,<br> come aborto di donna non vedano il sole!</p> <p><sup>10</sup>Prima che producano spine come il rovo,<br> siano bruciati vivi, la collera li travolga.</p> <p><sup>11</sup>Il giusto godrà nel vedere la vendetta,<br> laverà i piedi nel sangue dei malvagi.</p> <p><sup>12</sup>Gli uomini diranno: «C'è un guadagno per il giusto,<br> c'è un Dio che fa giustizia sulla terra!».</p> <p></p>