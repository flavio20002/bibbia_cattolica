<div class="titoli">Pazienza e fiducia nelle prove</div> <p><sup>1</sup>Figlio, se ti presenti per servire il Signore, <br>prepàrati alla tentazione.<br> <sup>2</sup>Abbi un cuore retto e sii costante ,<br>non ti smarrire nel tempo della prova.<br> <sup>3</sup>Stai unito a lui senza separartene,<br>perché tu sia esaltato nei tuoi ultimi giorni.<br> <sup>4</sup>Accetta quanto ti capita<br>e sii paziente nelle vicende dolorose,<br> <sup>5</sup>perché l'oro si prova con il fuoco<br>e gli uomini ben accetti nel crogiuolo del dolore.<br>Nelle malattie e nella povertà confida in lui.<br> <sup>6</sup>Affìdati a lui ed egli ti aiuterà,<br>raddrizza le tue vie e spera in lui.</p> <p><sup>7</sup>Voi che temete il Signore, aspettate la sua misericordia<br>e non deviate, per non cadere.<br> <sup>8</sup>Voi che temete il Signore, confidate in lui,<br>e la vostra ricompensa non verrà meno.<br> <sup>9</sup>Voi che temete il Signore, sperate nei suoi benefici,<br>nella felicità eterna e nella misericordia,<br>poiché la sua ricompensa è un dono eterno e gioioso.<br> <sup>10</sup>Considerate le generazioni passate e riflettete:<br>chi ha confidato nel Signore ed è rimasto deluso?<br>O chi ha perseverato nel suo timore e fu abbandonato?<br>O chi lo ha invocato e da lui è stato trascurato?<br> <sup>11</sup>Perché il Signore è clemente e misericordioso,<br>perdona i peccati e salva al momento della tribolazione.</p> <div class="titoli">I frutti del timore del Signore</div> <p><sup>12</sup>Guai ai cuori pavidi e alle mani indolenti<br>e al peccatore che cammina su due strade!<br> <sup>13</sup>Guai al cuore indolente che non ha fede,<br>perché non avrà protezione.<br> <sup>14</sup>Guai a voi che avete perduto la perseveranza:<br>che cosa farete quando il Signore verrà a visitarvi?</p> <p><sup>15</sup>Quelli che temono il Signore non disobbediscono alle sue parole,<br>quelli che lo amano seguono le sue vie.<br> <sup>16</sup>Quelli che temono il Signore cercano di piacergli,<br>quelli che lo amano si saziano della legge.<br> <sup>17</sup>Quelli che temono il Signore tengono pronti i loro cuori<br>e si umiliano al suo cospetto. <br> <sup>18</sup>" Gettiamoci nelle mani del Signore<br>e non in quelle degli uomini;<br>poiché come è la sua grandezza,<br>così è anche la sua misericordia".<br></p>