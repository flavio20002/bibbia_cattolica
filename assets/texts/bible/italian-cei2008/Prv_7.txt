<div class="titoli">Invito alla sapienza</div> <p><sup>1</sup>Figlio mio, custodisci le mie parole<br>e fa' tesoro dei miei precetti.<br> <sup>2</sup>Osserva i miei precetti e vivrai,<br>il mio insegnamento sia come la pupilla dei tuoi occhi.<br> <sup>3</sup>Légali alle tue dita,<br>scrivili sulla tavola del tuo cuore.<br> <sup>4</sup>Di' alla sapienza: «Tu sei mia sorella»,<br>e chiama amica l'intelligenza,<br> <sup>5</sup>perché ti protegga dalla donna straniera,<br>dalla sconosciuta che ha parole seducenti.<br> </p> <div class="titoli">Le attrattive ingannatrici della prostituta</div> <p><sup>6</sup>Mentre dalla finestra della mia casa<br>stavo osservando dietro le inferriate,<br> <sup>7</sup>ecco, io vidi dei giovani inesperti,<br>e tra loro scorsi un adolescente dissennato.<br> <sup>8</sup>Passava per la piazza, rasente all'angolo,<br>e s'incamminava verso la casa di lei,<br> <sup>9</sup>all'imbrunire, al declinare del giorno,<br>all'apparire della notte e del buio.<br> <sup>10</sup>Ed ecco, gli si fa incontro una donna<br>in vesti di prostituta, che intende sedurlo.<br> <sup>11</sup>Ella è irrequieta e insolente,<br>non sa tenere i piedi in casa sua.<br> <sup>12</sup>Ora è per la strada, ora per le piazze,<br>ad ogni angolo sta in agguato.<br> <sup>13</sup>Lo afferra, lo bacia<br>e con sfacciataggine gli dice:<br> <sup>14</sup>«Dovevo offrire sacrifici di comunione:<br>oggi ho sciolto i miei voti;<br> <sup>15</sup>per questo sono uscita incontro a te<br>desiderosa di vederti, e ti ho trovato.<br> <sup>16</sup>Ho messo coperte soffici sul mio letto,<br>lenzuola ricamate di lino d'Egitto;<br> <sup>17</sup>ho profumato il mio giaciglio di mirra,<br>di àloe e di cinnamòmo.<br> <sup>18</sup>Vieni, inebriamoci d'amore fino al mattino,<br>godiamoci insieme amorosi piaceri,<br> <sup>19</sup>poiché mio marito non è in casa,<br>è partito per un lungo viaggio,<br> <sup>20</sup>ha portato con sé il sacchetto del denaro,<br>tornerà a casa il giorno del plenilunio».<br> <sup>21</sup>Lo lusinga con tante moine,<br>lo seduce con labbra allettanti;<br> <sup>22</sup>egli incauto la segue,<br>come un bue condotto al macello,<br>come cervo adescato con un laccio,<br> <sup>23</sup>finché una freccia non gli trafigge il fegato,<br>come un uccello che si precipita nella rete<br>e non sa che la sua vita è in pericolo.<br> <sup>24</sup>Ora, figli, ascoltatemi<br>e fate attenzione alle parole della mia bocca.<br> <sup>25</sup>Il tuo cuore non si volga verso le sue vie,<br>non vagare per i suoi sentieri,<br> <sup>26</sup>perché molti ne ha fatti cadere trafitti<br>ed erano vigorose tutte le sue vittime.<br> <sup>27</sup>Strada del regno dei morti è la sua casa,<br>che scende nelle dimore della morte.<br></p>