<div class="titoli">Sul tempio e sul culto</div> <p><sup>1</sup>Così dice il Signore:<br>«Il cielo è il mio trono,<br>la terra lo sgabello dei miei piedi.<br>Quale casa mi potreste costruire?<br>In quale luogo potrei fissare la dimora?<br> <sup>2</sup>Tutte queste cose ha fatto la mia mano<br>ed esse sono mie - oracolo del Signore.<br>Su chi volgerò lo sguardo?<br>Sull'umile e su chi ha lo spirito contrito<br>e su chi trema alla mia parola.<br> <sup>3</sup>Uno sacrifica un giovenco e poi uccide un uomo,<br>uno immola una pecora e poi strozza un cane,<br>uno presenta un'offerta e poi sangue di porco,<br>uno brucia incenso e poi venera l'iniquità.<br>Costoro hanno scelto le loro vie,<br>essi si dilettano dei loro abomini;<br> <sup>4</sup>anch'io sceglierò la loro sventura<br>e farò piombare su di loro ciò che temono,<br>perché io avevo chiamato e nessuno ha risposto,<br>avevo parlato e nessuno ha udito.<br>Hanno fatto ciò che è male ai miei occhi,<br>ciò che non gradisco hanno scelto».<br> </p> <div class="titoli">Venuta del Signore e gioia per Gerusalemme</div> <p><sup>5</sup>Ascoltate la parola del Signore,<br>voi che tremate alla sua parola.<br>Hanno detto i vostri fratelli che vi odiano,<br>che vi respingono a causa del mio nome:<br>«Mostri il Signore la sua gloria,<br>perché possiamo vedere la vostra gioia!».<br>Ma essi saranno confusi.<br> <sup>6</sup>Giunge un rumore, un frastuono dalla città,<br>un rumore dal tempio:<br>è la voce del Signore, che dà<br>la ricompensa ai suoi nemici.<br> <sup>7</sup>Prima di provare i dolori, ha partorito;<br>prima che le venissero i dolori,<br>ha dato alla luce un maschio.<br> <sup>8</sup>Chi ha mai udito una cosa simile,<br>chi ha visto cose come queste?<br>Nasce forse una terra in un giorno,<br>una nazione è generata forse in un istante?<br>Eppure Sion, appena sentiti i dolori,<br>ha partorito i figli.<br> <sup>9</sup>«Io che apro il grembo materno,<br>non farò partorire?», dice il Signore.<br>«Io che faccio generare,<br>chiuderei il seno?», dice il tuo Dio.<br> <sup>10</sup>Rallegratevi con Gerusalemme,<br>esultate per essa tutti voi che l'amate.<br>Sfavillate con essa di gioia <br>tutti voi che per essa eravate in lutto.<br> <sup>11</sup>Così sarete allattati e vi sazierete<br>al seno delle sue consolazioni;<br>succhierete e vi delizierete<br>al petto della sua gloria.<br> <sup>12</sup>Perché così dice il Signore:<br>«Ecco, io farò scorrere verso di essa,<br>come un fiume, la pace;<br>come un torrente in piena, la gloria delle genti.<br>Voi sarete allattati e portati in braccio,<br>e sulle ginocchia sarete accarezzati.<br> <sup>13</sup>Come una madre consola un figlio,<br>così io vi consolerò;<br>a Gerusalemme sarete consolati.<br> <sup>14</sup>Voi lo vedrete e gioirà il vostro cuore,<br>le vostre ossa saranno rigogliose come l'erba.<br>La mano del Signore si farà conoscere ai suoi servi,<br>ma la sua collera contro i nemici.<br> <sup>15</sup>Poiché, ecco, il Signore viene con il fuoco,<br>i suoi carri sono come un turbine,<br>per riversare con ardore l'ira,<br>la sua minaccia con fiamme di fuoco.<br> <sup>16</sup>Con il fuoco infatti il Signore farà giustizia<br>e con la spada su ogni uomo;<br>molti saranno i colpiti dal Signore.<br> <sup>17</sup>Coloro che si consacrano e purificano nei giardini,<br>seguendo uno che sta in mezzo,<br>che mangiano carne suina, cose obbrobriose e topi,<br>insieme finiranno - oracolo del Signore - <br> <sup>18a</sup>con le loro opere e i loro propositi. </p> <div class="titoli">Salvezza universale</div> <p><sup>18b</sup>Io verrò a radunare tutte le genti e tutte le lingue; essi verranno e vedranno la mia gloria. <sup>19</sup>Io porrò in essi un segno e manderò i loro superstiti alle popolazioni di Tarsis, Put, Lud, Mesec, Ros, Tubal e Iavan, alle isole lontane che non hanno udito parlare di me e non hanno visto la mia gloria; essi annunceranno la mia gloria alle genti. <sup>20</sup>Ricondurranno tutti i vostri fratelli da tutte le genti come offerta al Signore, su cavalli, su carri, su portantine, su muli, su dromedari, al mio santo monte di Gerusalemme - dice il Signore -, come i figli d'Israele portano l'offerta in vasi puri nel tempio del Signore. <sup>21</sup>Anche tra loro mi prenderò sacerdoti leviti, dice il Signore.<br> <sup>22</sup>Sì, come i nuovi cieli<br>e la nuova terra, che io farò,<br>dureranno per sempre davanti a me<br>- oracolo del Signore -, <br>così dureranno la vostra discendenza e il vostro nome.<br> <sup>23</sup>In ogni mese al novilunio,<br>e al sabato di ogni settimana,<br>verrà ognuno a prostrarsi<br>davanti a me, dice il Signore.<br> <sup>24</sup>Uscendo, vedranno i cadaveri degli uomini<br>che si sono ribellati contro di me;<br>poiché il loro verme non morirà,<br>il loro fuoco non si spegnerà<br>e saranno un abominio per tutti».</p>