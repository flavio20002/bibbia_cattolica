<div class="titoli">Rebecca insidiata da Abimèlec</div> <p><sup>1</sup>Venne una carestia nella terra, dopo quella che c'era stata ai tempi di Abramo, e Isacco andò a Gerar presso Abimèlec, re dei Filistei. <sup>2</sup>Gli apparve il Signore e gli disse: «Non scendere in Egitto, abita nella terra che io ti indicherò, <sup>3</sup>rimani come forestiero in questa terra e io sarò con te e ti benedirò: a te e alla tua discendenza io concederò tutti questi territori, e manterrò il giuramento che ho fatto ad Abramo tuo padre. <sup>4</sup>Renderò la tua discendenza numerosa come le stelle del cielo e concederò alla tua discendenza tutti questi territori: tutte le nazioni della terra si diranno benedette nella tua discendenza; <sup>5</sup>perché Abramo ha obbedito alla mia voce e ha osservato ciò che io gli avevo prescritto: i miei comandamenti, le mie istituzioni e le mie leggi».<br> <sup>6</sup>Così Isacco dimorò a Gerar. <sup>7</sup>Gli uomini del luogo gli fecero domande sulla moglie, ma egli disse: «È mia sorella»; infatti aveva timore di dire: «È mia moglie», pensando che gli uomini del luogo lo avrebbero potuto uccidere a causa di Rebecca, che era di bell'aspetto.<br> <sup>8</sup>Era là da molto tempo, quando Abimèlec, re dei Filistei, si affacciò alla finestra e vide Isacco scherzare con la propria moglie Rebecca. <sup>9</sup>Abimèlec chiamò Isacco e disse: «Sicuramente ella è tua moglie. E perché tu hai detto: «È mia sorella»?». Gli rispose Isacco: «Perché mi son detto: che io non abbia a morire per causa di lei!». <sup>10</sup>Riprese Abimèlec: «Perché ti sei comportato così con noi? Poco ci mancava che qualcuno del popolo si unisse a tua moglie e tu attirassi su di noi una colpa». <sup>11</sup>Abimèlec diede quest'ordine a tutto il popolo: «Chi tocca quest'uomo o sua moglie sarà messo a morte!».<br> </p> <div class="titoli">Disputa tra Abimèlec e Isacco</div> <p><sup>12</sup>Isacco fece una semina in quella terra e raccolse quell'anno il centuplo. Il Signore infatti lo aveva benedetto. <sup>13</sup>E l'uomo divenne ricco e crebbe tanto in ricchezze fino a divenire ricchissimo: <sup>14</sup>possedeva greggi e armenti e numerosi schiavi, e i Filistei cominciarono a invidiarlo.<br> <sup>15</sup>Tutti i pozzi che avevano scavato i servi di suo padre ai tempi di Abramo, suo padre, i Filistei li avevano chiusi riempiendoli di terra. <sup>16</sup>Abimèlec disse a Isacco: «Vattene via da noi, perché tu sei molto più potente di noi». <sup>17</sup>Isacco andò via di là, si accampò lungo il torrente di Gerar e vi si stabilì. <sup>18</sup>Isacco riattivò i pozzi d'acqua, che avevano scavato i servi di suo padre, Abramo, e che i Filistei avevano chiuso dopo la morte di Abramo, e li chiamò come li aveva chiamati suo padre. <sup>19</sup>I servi di Isacco scavarono poi nella valle e vi trovarono un pozzo di acqua viva. <sup>20</sup>Ma i pastori di Gerar litigarono con i pastori di Isacco, dicendo: «L'acqua è nostra!». Allora egli chiamò il pozzo Esek, perché quelli avevano litigato con lui. <sup>21</sup>Scavarono un altro pozzo, ma quelli litigarono anche per questo ed eglilo chiamò Sitna. <sup>22</sup>Si mosse di là e scavò un altro pozzo, per il quale non litigarono; allora egli lo chiamò Recobòt e disse: «Ora il Signore ci ha dato spazio libero, perché noi prosperiamo nella terra». <sup>23</sup>Di là salì a Bersabea. <sup>24</sup>E in quella notte gli apparve il Signore e disse:<br> <br>«Io sono il Dio di Abramo, tuo padre;<br>non temere, perché io sono con te:<br>ti benedirò e moltiplicherò la tua discendenza<br>a causa di Abramo, mio servo».<br> <br> <sup>25</sup>Allora egli costruì in quel luogo un altare e invocò il nome del Signore. Lì piantò la tenda, e i servi di Isacco scavarono un pozzo.<br> <sup>26</sup>Intanto Abimèlec da Gerar era andato da lui, insieme con Acuzzàt, suo consigliere, e Picol, capo del suo esercito. <sup>27</sup>Isacco disse loro: «Perché siete venuti da me, mentre voi mi odiate e mi avete scacciato da voi?». <sup>28</sup>Gli risposero: «Abbiamo visto che il Signore è con te e abbiamo detto: vi sia tra noi un giuramento, tra noi e te, e concludiamo un'alleanza con te: <sup>29</sup>tu non ci farai alcun male, come noi non ti abbiamo toccato e non ti abbiamo fatto se non del bene e ti abbiamo lasciato andare in pace. Tu sei ora un uomo benedetto dal Signore». <sup>30</sup>Allora imbandì loro un convito e mangiarono e bevvero. <sup>31</sup>Alzatisi di buon mattino, si prestarono giuramento l'un l'altro, poi Isacco li congedò e partirono da lui in pace. <sup>32</sup>Proprio in quel giorno arrivarono i servi di Isacco e lo informarono a proposito del pozzo che avevano scavato e gli dissero: «Abbiamo trovato l'acqua». <sup>33</sup>Allora egli lo chiamò Siba: per questo la città si chiama Bersabea ancora oggi.<br> </p> <div class="titoli">Conflitto tra fratelli: inganno e partenza di Giacobbe</div> <p><sup>34</sup>Quando Esaù ebbe quarant'anni, prese in moglie Giuditta, figlia di Beerì l'Ittita, e Basmat, figlia di Elon l'Ittita. <sup>35</sup>Esse furono causa d'intima amarezza per Isacco e per Rebecca.<br></p>