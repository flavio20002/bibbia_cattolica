<div class="titoli">L'alleanza</div> <p><sup>1</sup>Questa parola fu rivolta dal Signore a Geremia: <sup>2</sup>«Riferisci agli uomini di Giuda e agli abitanti di Gerusalemme: Ascoltate le parole di questa alleanza! <sup>3</sup>Dirai loro: Dice il Signore, Dio d'Israele: Maledetto l'uomo che non ascolta le parole di questa alleanza, <sup>4</sup>che io imposi ai vostri padri quando li feci uscire dalla terra d'Egitto, dal crogiolo di ferro, dicendo: «Ascoltate la mia voce ed eseguite quanto vi comando; allora voi sarete il mio popolo e io sarò il vostro Dio, <sup>5</sup>e potrò mantenere il giuramento fatto ai vostri padri di dare loro una terra dove scorrono latte e miele, come oggi possedete»». Io risposi: «Così sia, Signore!». <sup>6</sup>E il Signore mi disse: «Proclama tutte queste parole nelle città di Giuda e nelle strade di Gerusalemme, dicendo: Ascoltate le parole di questa alleanza e mettetele in pratica! <sup>7</sup>Poiché io più volte ho scongiurato i vostri padri quando li feci uscire dalla terra d'Egitto e fino ad oggi, ammonendoli premurosamente ogni giorno: «Ascoltate la mia voce!». <sup>8</sup>Ma essi non ascoltarono né prestarono orecchio; ognuno seguì la caparbietà del suo cuore malvagio. Perciò ho fatto ricadere su di loro tutte le parole di questa alleanza, che avevo ordinato loro di osservare e non osservarono».<br> <sup>9</sup>Il Signore mi disse: «Si è formata una congiura fra gli uomini di Giuda e gli abitanti di Gerusalemme; <sup>10</sup>sono ritornati alle iniquità dei loro primi padri, che avevano rifiutato di ascoltare le mie parole, e anch'essi hanno seguito altri dèi per servirli. La casa d'Israele e la casa di Giuda hanno infranto l'alleanza che io avevo concluso con i loro padri. <sup>11</sup>Perciò dice il Signore: Ecco, faccio venire su di loro una sventura alla quale non potranno sfuggire. Allora grideranno verso di me, ma io non li ascolterò; <sup>12</sup>allora le città di Giuda e gli abitanti di Gerusalemme alzeranno grida agli dèi ai quali offrono incenso, ma quelli non li salveranno affatto nel tempo della loro sciagura. <sup>13</sup>Poiché numerosi come le tue città sono i tuoi dèi, o Giuda; numerosi come le strade di Gerusalemme gli altari che avete eretto alla vergogna, altari per bruciare incenso a Baal.<br> <sup>14</sup>Tu, poi, non pregare per questo popolo, non innalzare per esso suppliche e preghiere, perché non ascolterò quando mi invocheranno nella loro sventura.</p> <p><sup>15</sup>Che fa il mio diletto nella mia casa?<br>Tu hai commesso azioni malvagie.<br>Voti e carne di sacrifici<br>allontanano forse da te la sventura,<br>per poter ancora schiamazzare di gioia?».<br> <sup>16</sup>Ulivo verde, maestoso,<br>era il nome che il Signore ti aveva imposto.<br>Con grande strepito sono date al fuoco le sue foglie,<br>e i suoi rami sono bruciati.</p> <p><sup>17</sup>Il Signore degli eserciti che ti ha piantato annuncia la sventura contro di te, per la malvagità che hanno commesso a proprio danno Israele e Giuda, irritandomi con il bruciare incenso a Baal.<br> </p> <div class="titoli">Geremia perseguitato: gli empi trionfano?</div> <p><sup>18</sup>Il Signore me lo ha manifestato e io l'ho saputo; mi ha fatto vedere i loro intrighi. <sup>19</sup>E io, come un agnello mansueto che viene portato al macello, non sapevo che tramavano contro di me, e dicevano: «Abbattiamo l'albero nel suo pieno vigore, strappiamolo dalla terra dei viventi; nessuno ricordi più il suo nome».</p> <p><sup>20</sup>Signore degli eserciti, giusto giudice,<br>che provi il cuore e la mente,<br>possa io vedere la tua vendetta su di loro,<br>poiché a te ho affidato la mia causa.</p> <p><sup>21</sup>Riguardo agli uomini di Anatòt che vogliono la mia vita e mi dicono: «Non profetare nel nome del Signore, se no morirai per mano nostra», <sup>22</sup>così dice il Signore degli eserciti: «Ecco, li punirò. I loro giovani moriranno di spada, i loro figli e le loro figlie moriranno di fame. <sup>23</sup>Non rimarrà di loro alcun superstite, perché manderò la sventura contro gli uomini di Anatòt nell'anno del loro castigo».<br></p>