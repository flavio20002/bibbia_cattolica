<div class="titoli">Inno alla bontà di Dio verso gli uomini e verso Israele</div> <p><sup>1</sup>Alleluia.</p> <p> È bello cantare inni al nostro Dio,<br> è dolce innalzare la lode.</p> <p><sup>2</sup>Il Signore ricostruisce Gerusalemme,<br> raduna i dispersi d'Israele;</p> <p><sup>3</sup>risana i cuori affranti<br> e fascia le loro ferite.</p> <p><sup>4</sup>Egli conta il numero delle stelle<br> e chiama ciascuna per nome.</p> <p><sup>5</sup>Grande è il Signore nostro,<br> grande nella sua potenza;<br> la sua sapienza non si può calcolare.</p> <p><sup>6</sup>Il Signore sostiene i poveri,<br> ma abbassa fino a terra i malvagi.</p> <p><sup>7</sup>Intonate al Signore un canto di grazie,<br> sulla cetra cantate inni al nostro Dio.</p> <p><sup>8</sup>Egli copre il cielo di nubi,<br> prepara la pioggia per la terra,<br> fa germogliare l'erba sui monti,</p> <p><sup>9</sup>provvede il cibo al bestiame,<br> ai piccoli del corvo che gridano.</p> <p><sup>10</sup>Non apprezza il vigore del cavallo,<br> non gradisce la corsa dell'uomo.</p> <p><sup>11</sup>Al Signore è gradito chi lo teme,<br> chi spera nel suo amore.</p> <p><sup>12</sup>(147,1) Celebra il Signore, Gerusalemme,<br> loda il tuo Dio, Sion,</p> <p><sup>13</sup>(147,2) perché ha rinforzato le sbarre delle tue porte,<br> in mezzo a te ha benedetto i tuoi figli.</p> <p><sup>14</sup>(147,3) Egli mette pace nei tuoi confini<br> e ti sazia con fiore di frumento.</p> <p><sup>15</sup>(147,4) Manda sulla terra il suo messaggio:<br> la sua parola corre veloce.</p> <p><sup>16</sup>(147,5) Fa scendere la neve come lana,<br> come polvere sparge la brina,</p> <p><sup>17</sup>(147,6) getta come briciole la grandine:<br> di fronte al suo gelo chi resiste?</p> <p><sup>18</sup>(147,7) Manda la sua parola ed ecco le scioglie,<br> fa soffiare il suo vento e scorrono le acque.</p> <p><sup>19</sup>(147,8) Annuncia a Giacobbe la sua parola,<br> i suoi decreti e i suoi giudizi a Israele.</p> <p><sup>20</sup>(147,9) Così non ha fatto con nessun'altra nazione,<br> non ha fatto conoscere loro i suoi giudizi.<br> <br> Alleluia.</p>