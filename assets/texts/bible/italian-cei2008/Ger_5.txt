<div class="titoli">Il peccato d'Israele rende inevitabile la punizione</div> <p><sup>1</sup>Percorrete le vie di Gerusalemme,<br>osservate bene e informatevi,<br>cercate nelle sue piazze<br>se c'è un uomo che pratichi il diritto,<br>e cerchi la fedeltà,<br>e io la perdonerò.<br> <sup>2</sup>Invece giurano certamente il falso<br>anche quando dicono: «Per la vita del Signore!».<br> <sup>3</sup>I tuoi occhi, Signore, non cercano forse la fedeltà?<br>Tu li hai percossi, ma non mostrano dolore;<br>li hai fiaccati, ma rifiutano di comprendere la correzione.<br>Hanno indurito la faccia più di una rupe,<br>rifiutano di convertirsi.<br> <sup>4</sup>Io pensavo: «Sono certamente gente di bassa condizione,<br>quelli che agiscono da stolti,<br>non conoscono la via del Signore,<br>la legge del loro Dio.<br> <sup>5</sup>Mi rivolgerò e parlerò ai grandi,<br>che certo conoscono la via del Signore,<br>e il diritto del loro Dio».<br>Purtroppo anche questi hanno rotto il giogo,<br>hanno spezzato i legami!<br> <sup>6</sup>Per questo li azzanna il leone della foresta,<br>il lupo delle steppe ne fa scempio,<br>il leopardo sta in agguato vicino alle loro città:<br>quanti escono saranno sbranati,<br>perché si sono moltiplicati i loro peccati,<br>sono aumentate le loro ribellioni.<br> <sup>7</sup>«Perché ti dovrei perdonare?<br>I tuoi figli mi hanno abbandonato,<br>hanno giurato per coloro che non sono dèi.<br>Io li ho saziati, ed essi hanno commesso adulterio,<br>si affollano nelle case di prostituzione.<br> <sup>8</sup>Sono come stalloni ben pasciuti e focosi;<br>ciascuno nitrisce dietro la moglie del suo prossimo.<br> <sup>9</sup>Non dovrei forse punirli? <br>Oracolo del Signore.<br>Di una nazione come questa<br>non dovrei vendicarmi?<br> <sup>10</sup>Salite sulle sue terrazze e distruggetele,<br>senza compiere uno sterminio;<br>strappate i tralci,<br>perché non sono del Signore.<br> <sup>11</sup>Poiché si sono ribellate contro di me<br>la casa d'Israele e la casa di Giuda». <br>Oracolo del Signore.<br> <sup>12</sup>Hanno rinnegato il Signore,<br>hanno proclamato: «Non esiste!<br>Non verrà sopra di noi la sventura,<br>non vedremo né spada né fame.<br> <sup>13</sup>I profeti sono diventati vento,<br>la sua parola non è in loro».<br> <sup>14</sup>Perciò dice il Signore, Dio degli eserciti: <br>«Poiché avete fatto questo discorso,<br>farò delle mie parole<br>come un fuoco sulla tua bocca<br>e questo popolo sarà la legna che esso divorerà.<br> <sup>15</sup>Ecco, manderò da lontano una nazione<br>contro di te, casa d'Israele. <br>Oracolo del Signore.<br>È una nazione valorosa,<br>è una nazione antica!<br>Una nazione di cui non conosci la lingua<br>e non comprendi che cosa dice.<br> <sup>16</sup>La sua faretra è come un sepolcro aperto.<br>Sono tutti prodi.<br> <sup>17</sup>Divorerà le tue messi e il tuo pane,<br>divorerà i tuoi figli e le tue figlie,<br>divorerà le greggi e gli armenti,<br>divorerà le tue vigne e i tuoi fichi,<br>distruggerà le città fortificate,<br>nelle quali riponevi la tua fiducia.<br> <sup>18</sup>Ma anche in quei giorni <br>- oracolo del Signore - <br>non farò di voi uno sterminio».</p> <p><sup>19</sup>Allora, se diranno: «Perché il Signore Dio ci fa tutto questo?», tu risponderai loro: «Come avete abbandonato il Signore per servire nella vostra terra divinità straniere, così sarete servi degli stranieri in una terra non vostra».</p> <p><sup>20</sup>Annunciatelo nella casa di Giacobbe,<br>fatelo udire in Giuda e dite:<br> <sup>21</sup>«Ascolta, popolo stolto e privo di senno,<br>che ha occhi ma non vede,<br>ha orecchi ma non ode.<br> <sup>22</sup>Non mi temerete? <br>Oracolo del Signore.<br>Non tremerete dinanzi a me,<br>che ho posto la sabbia per confine al mare,<br>limite perenne che non varcherà?<br>Le sue onde si agitano ma non prevalgono,<br>rumoreggiano ma non l'oltrepassano».<br> <sup>23</sup>Questo popolo ha un cuore indocile e ribelle;<br>si voltano indietro e se ne vanno,<br> <sup>24</sup>e non dicono in cuor loro: <br>«Temiamo il Signore, nostro Dio,<br>che dona la pioggia autunnale<br>e quella primaverile a suo tempo,<br>che custodisce per noi<br>le settimane fissate per la messe».<br> <sup>25</sup>Le vostre iniquità hanno sconvolto quest'ordine<br>e i vostri peccati tengono lontano da voi il benessere;<br> <sup>26</sup>poiché tra il mio popolo si trovano malvagi,<br>che spiano come cacciatori in agguato,<br>pongono trappole per prendere uomini.<br> <sup>27</sup>Come una gabbia piena di uccelli,<br>così le loro case sono piene di inganni;<br>perciò diventano grandi e ricchi.<br> <sup>28</sup>Sono grassi e pingui,<br>oltrepassano i limiti del male;<br>non difendono la causa,<br>non si curano della causa dell'orfano,<br>non difendono i diritti dei poveri.<br> <sup>29</sup>Non dovrei forse punirli? <br>Oracolo del Signore.<br>Di una nazione come questa<br>non dovrei vendicarmi?<br> <sup>30</sup>Cose spaventose e orribili<br>avvengono nella terra:<br> <sup>31</sup>i profeti profetizzano menzogna<br>e i sacerdoti governano al loro cenno,<br>e il mio popolo ne è contento.<br>Che cosa farete quando verrà la fine?<br></p>