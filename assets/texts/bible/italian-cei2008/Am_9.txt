<div class="titoli">Quinta visione</div> <p><sup>1</sup>Vidi il Signore che stava sopra l'altare e diceva:<br>«Colpisci con forza i capitelli<br>e siano scossi gli architravi,<br>falli cadere sulla testa di tutti<br>e io ucciderò il resto con la spada;<br>nessuno di loro riuscirà a fuggire,<br>nessuno di loro scamperà.<br> <sup>2</sup>Anche se si rifugiassero negli inferi,<br>di là li prenderà la mia mano;<br>se salissero al cielo,<br>di là li tirerò giù;<br> <sup>3</sup>se si nascondessero in cima al Carmelo,<br>là li scoverò e li prenderò;<br>se si occultassero al mio sguardo in fondo al mare,<br>là comanderò al serpente di morderli;<br> <sup>4</sup>se andassero in schiavitù davanti ai loro nemici,<br>là comanderò alla spada di ucciderli.<br>Io volgerò il mio sguardo su di loro<br>in male e non in bene».<br> <sup>5</sup>Il Signore, Dio degli eserciti,<br>colpisce la terra ed essa vacilla<br>e sono in lutto tutti i suoi abitanti;<br>essa si solleva tutta come il Nilo<br>e si abbassa come il Nilo d'Egitto.<br> <sup>6</sup>Egli costruisce nei cieli il suo palazzo<br>e fonda la sua volta sulla terra;<br>egli chiama a raccolta le acque del mare<br>e le riversa sulla terra.<br>Signore è il suo nome.<br> </p> <div class="titoli">Elezione e castigo</div> <p><sup>7</sup>«Non siete voi per me come gli Etiopi,<br>figli d'Israele? <br>Oracolo del Signore.<br>Non sono io che ho fatto uscire Israele dal paese d'Egitto,<br>i Filistei da Caftor e gli Aramei da Kir?<br> <sup>8</sup>Ecco, lo sguardo del Signore Dio<br>è rivolto contro il regno peccatore:<br>io lo sterminerò dalla terra,<br>ma non sterminerò del tutto la casa di Giacobbe.<br>Oracolo del Signore.<br> <sup>9</sup>Ecco, infatti, io darò ordini<br>e scuoterò, fra tutti i popoli, la casa d'Israele<br>come si scuote il setaccio<br>e non cade un sassolino per terra.<br> <sup>10</sup>Di spada periranno tutti i peccatori del mio popolo,<br>essi che dicevano: «Non si avvicinerà,<br>non giungerà fino a noi la sventura».<br> </p> <div class="titoli">Restaurazione e prosperità messianica</div> <p><sup>11</sup>In quel giorno rialzerò la capanna di Davide,<br>che è cadente;<br>ne riparerò le brecce, ne rialzerò le rovine,<br>la ricostruirò come ai tempi antichi,<br> <sup>12</sup>perché conquistino il resto di Edom<br>e tutte le nazioni<br>sulle quali è stato invocato il mio nome.<br>Oracolo del Signore, che farà tutto questo.<br> <sup>13</sup>Ecco, verranno giorni<br>- oracolo del Signore -<br>in cui chi ara s'incontrerà con chi miete<br>e chi pigia l'uva con chi getta il seme;<br>i monti stilleranno il vino nuovo<br>e le colline si scioglieranno.<br> <sup>14</sup>Muterò le sorti del mio popolo Israele,<br>ricostruiranno le città devastate<br>e vi abiteranno,<br>pianteranno vigne e ne berranno il vino,<br>coltiveranno giardini e ne mangeranno il frutto.<br> <sup>15</sup>Li pianterò nella loro terra<br>e non saranno mai divelti da quel suolo<br>che io ho dato loro»,<br>dice il Signore, tuo Dio.</p>