<div class="titoli">Dio suscita il liberatore</div> <p><sup>1</sup>Ascoltatemi in silenzio, isole,<br>e le nazioni riprendano nuova forza!<br>S'avanzino e parlino;<br>raduniamoci insieme in giudizio.<br> <sup>2</sup>Chi ha suscitato dall'oriente <br>colui che la giustizia chiama sui suoi passi?<br>Chi gli ha consegnato le nazioni<br>e assoggettato i re?<br>La sua spada li riduce in polvere<br>e il suo arco come paglia dispersa dal vento.<br> <sup>3</sup>Li insegue e passa oltre, sicuro;<br>sfiora appena la strada con i piedi.<br> <sup>4</sup>Chi ha operato e realizzato questo,<br>chiamando le generazioni fin dal principio?<br>Io, il Signore, sono il primo<br>e io stesso sono con gli ultimi.<br> <sup>5</sup>Le isole vedono e ne hanno timore;<br>tremano le estremità della terra,<br>insieme si avvicinano e vengono.<br> <sup>6</sup>Si aiutano l'un l'altro;<br>uno dice al compagno: «Coraggio!». <br> <sup>7</sup>Il fabbro incoraggia l'orafo;<br>chi leviga con il martello incoraggia chi batte l'incudine,<br>dicendo della saldatura: «Va bene»,<br>e fissa l'idolo con chiodi perché non si muova.<br> </p> <div class="titoli">Oracolo di salvezza per Israele</div> <p><sup>8</sup>Ma tu, Israele, mio servo,<br>tu Giacobbe, che ho scelto,<br>discendente di Abramo, mio amico,<br> <sup>9</sup>sei tu che io ho preso dall'estremità della terra<br>e ho chiamato dalle regioni più lontane<br>e ti ho detto: «Mio servo tu sei,<br>ti ho scelto, non ti ho rigettato».<br> <sup>10</sup>Non temere, perché io sono con te;<br>non smarrirti, perché io sono il tuo Dio.<br>Ti rendo forte e ti vengo in aiuto<br>e ti sostengo con la destra della mia giustizia.<br> <sup>11</sup>Ecco, saranno svergognati e confusi<br>quanti s'infuriavano contro di te;<br>saranno ridotti a nulla e periranno<br>gli uomini che si opponevano a te.<br> <sup>12</sup>Li cercherai, ma non troverai<br>coloro che litigavano con te;<br>saranno ridotti a nulla, a zero,<br>coloro che ti muovevano guerra.<br> <sup>13</sup>Poiché io sono il Signore, tuo Dio,<br>che ti tengo per la destra<br>e ti dico: «Non temere, io ti vengo in aiuto».<br> <sup>14</sup>Non temere, vermiciattolo di Giacobbe,<br>larva d'Israele;<br>io vengo in tuo aiuto - oracolo del Signore -,<br>tuo redentore è il Santo d'Israele.<br> <sup>15</sup>Ecco, ti rendo come una trebbia acuminata, nuova,<br>munita di molte punte;<br>tu trebbierai i monti e li stritolerai,<br>ridurrai i colli in pula.<br> <sup>16</sup>Li vaglierai e il vento li porterà via,<br>il turbine li disperderà.<br>Tu, invece, gioirai nel Signore,<br>ti vanterai del Santo d'Israele.<br> <sup>17</sup>I miseri e i poveri cercano acqua, ma non c'è;<br>la loro lingua è riarsa per la sete.<br>Io, il Signore, risponderò loro,<br>io, Dio d'Israele, non li abbandonerò.<br> <sup>18</sup>Farò scaturire fiumi su brulle colline,<br>fontane in mezzo alle valli;<br>cambierò il deserto in un lago d'acqua,<br>la terra arida in zona di sorgenti.<br> <sup>19</sup>Nel deserto pianterò cedri,<br>acacie, mirti e ulivi;<br>nella steppa porrò cipressi,<br>olmi e abeti;<br> <sup>20</sup>perché vedano e sappiano,<br>considerino e comprendano a un tempo<br>che questo ha fatto la mano del Signore,<br>lo ha creato il Santo d'Israele.<br> </p> <div class="titoli">Contesa giudiziaria con gli idoli</div> <p><sup>21</sup>Presentate la vostra causa, dice il Signore,<br>portate le vostre prove, dice il re di Giacobbe.<br> <sup>22</sup>Si facciano avanti e ci annuncino<br>ciò che dovrà accadere.<br>Narrate quali furono le cose passate,<br>sicché noi possiamo riflettervi.<br>Oppure fateci udire le cose future,<br>così che possiamo sapere quello che verrà dopo.<br> <sup>23</sup>Annunciate quanto avverrà nel futuro<br>e noi riconosceremo che siete dèi.<br>Sì, fate il bene oppure il male<br>e ne stupiremo, vedendo l'uno e l'altro.<br> <sup>24</sup>Ecco, voi siete un nulla,<br>il vostro lavoro non vale niente,<br>è abominevole chi vi sceglie.<br> <sup>25</sup>Io ho suscitato uno dal settentrione ed è venuto,<br>dal luogo dove sorge il sole mi chiamerà per nome;<br>egli calpesterà i governatori come creta,<br>come un vasaio schiaccia l'argilla.<br> <sup>26</sup>Chi lo ha predetto dal principio, perché noi lo sapessimo,<br>chi dall'antichità, perché dicessimo: «È giusto»?<br>Nessuno lo ha predetto,<br>nessuno lo ha fatto sentire,<br>nessuno ha udito le vostre parole.<br> <sup>27</sup>Per primo io l'ho annunciato a Sion,<br>e a Gerusalemme ho inviato un messaggero di buone notizie.<br> <sup>28</sup>Guardai ma non c'era nessuno,<br>tra costoro nessuno era capace di consigliare,<br>nessuno da interrogare per averne una risposta.<br> <sup>29</sup>Ecco, tutti costoro sono niente,<br>nulla sono le opere loro,<br>vento e vuoto i loro idoli.<br></p>