<div class="titoli">Celebrazione delle opere di Dio nel creato</div> <p><sup>1</sup>Per questo mi batte forte il cuore<br> e mi balza fuori dal petto.<br> <sup>2</sup>Udite attentamente il rumore della sua voce,<br> il fragore che esce dalla sua bocca.<br> <sup>3</sup>Egli lo diffonde per tutto il cielo<br> e la sua folgore giunge ai lembi della terra;<br> <sup>4</sup>dietro di essa ruggisce una voce,<br> egli tuona con la sua voce maestosa:<br> nulla può arrestare il lampo<br> appena si ode la sua voce.<br> <sup>5</sup>Dio tuona mirabilmente con la sua voce,<br> opera meraviglie che non comprendiamo!<br> <sup>6</sup>Egli infatti dice alla neve: «Cadi sulla terra»<br> e alle piogge torrenziali: «Siate violente».<br> <sup>7</sup>Nella mano di ogni uomo pone un sigillo,<br> perché tutti riconoscano la sua opera.<br> <sup>8</sup>Le belve si ritirano nei loro nascondigli<br> e si accovacciano nelle loro tane.<br> <sup>9</sup>Dalla regione australe avanza l'uragano<br> e il gelo dal settentrione.<br> <sup>10</sup>Al soffio di Dio si forma il ghiaccio<br> e le distese d'acqua si congelano.<br> <sup>11</sup>Carica di umidità le nuvole<br> e le nubi ne diffondono le folgori.<br> <sup>12</sup>Egli le fa vagare dappertutto<br> secondo i suoi ordini,<br> perché eseguano quanto comanda loro<br> su tutta la faccia della terra.<br> <sup>13</sup>Egli le manda o per castigo del mondo<br> o in segno di bontà.<br> <sup>14</sup>Porgi l'orecchio a questo, Giobbe, <br> férmati e considera le meraviglie di Dio.<br> <sup>15</sup>Sai tu come Dio le governa<br> e come fa brillare il lampo dalle nubi?<br> <sup>16</sup>Conosci tu come le nuvole si muovono in aria?<br> Sono i prodigi di colui che ha una scienza perfetta.<br> <sup>17</sup>Sai tu perché le tue vesti sono roventi,<br> quando la terra è in letargo sotto il soffio dello scirocco?<br> <sup>18</sup>Hai tu forse disteso con lui il firmamento,<br> solido come specchio di metallo fuso?<br> <sup>19</sup>Facci sapere che cosa possiamo dirgli!<br> Noi non siamo in grado di esprimerci perché avvolti nelle tenebre.<br> <sup>20</sup>Gli viene forse riferito se io parlo,<br> o, se uno parla, ne viene informato?<br> <sup>21</sup>All'improvviso la luce diventa invisibile,<br> oscurata dalle nubi:<br> poi soffia il vento e le spazza via.<br> <sup>22</sup>Dal settentrione giunge un aureo chiarore,<br> intorno a Dio è tremenda maestà.<br> <sup>23</sup>L'Onnipotente noi non possiamo raggiungerlo,<br> sublime in potenza e rettitudine,<br> grande per giustizia: egli non opprime.<br> <sup>24</sup>Perciò lo temono tutti gli uomini,<br> ma egli non considera quelli che si credono sapienti!».<br></p>