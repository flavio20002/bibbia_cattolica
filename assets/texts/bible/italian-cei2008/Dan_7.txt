<div class="titoli">VISIONI DI DANIELE</div> <div class="titoli">La visione delle quattro bestie e il Figlio dell'uomo</div> <p><sup>1</sup>Nel primo anno di Baldassàr, re di Babilonia, Daniele, mentre era a letto, ebbe un sogno e visioni nella sua mente. Egli scrisse il sogno e ne fece la seguente relazione.<br> <sup>2</sup>Io, Daniele, guardavo nella mia visione notturna, ed ecco, i quattro venti del cielo si abbattevano impetuosamente sul Mare Grande <sup>3</sup>e quattro grandi bestie, differenti l'una dall'altra, salivano dal mare.<br> <sup>4</sup>La prima era simile a un leone e aveva ali di aquila. Mentre io stavo guardando, le furono strappate le ali e fu sollevata da terra e fatta stare su due piedi come un uomo e le fu dato un cuore d'uomo.<br> <sup>5</sup>Poi ecco una seconda bestia, simile a un orso, la quale stava alzata da un lato e aveva tre costole in bocca, fra i denti, e le fu detto: «Su, divora molta carne».<br> <sup>6</sup>Dopo di questa, mentre stavo guardando, eccone un'altra simile a un leopardo, la quale aveva quattro ali d'uccello sul dorso; quella bestia aveva quattro teste e le fu dato il potere.<br> <sup>7</sup>Dopo di questa, stavo ancora guardando nelle visioni notturne, ed ecco una quarta bestia, spaventosa, terribile, d'una forza straordinaria, con grandi denti di ferro; divorava, stritolava e il rimanente se lo metteva sotto i piedi e lo calpestava: era diversa da tutte le altre bestie precedenti e aveva dieci corna.<br> <sup>8</sup>Stavo osservando queste corna, quand'ecco spuntare in mezzo a quelle un altro corno più piccolo, davanti al quale tre delle prime corna furono divelte: vidi che quel corno aveva occhi simili a quelli di un uomo e una bocca che proferiva parole arroganti.</p> <p><sup>9</sup>Io continuavo a guardare,<br>quand'ecco furono collocati troni<br>e un vegliardo si assise.<br>La sua veste era candida come la neve<br>e i capelli del suo capo erano candidi come la lana;<br>il suo trono era come vampe di fuoco<br>con le ruote come fuoco ardente.<br> <sup>10</sup>Un fiume di fuoco scorreva<br>e usciva dinanzi a lui,<br>mille migliaia lo servivano<br>e diecimila miriadi lo assistevano.<br>La corte sedette e i libri furono aperti.</p> <p><sup>11</sup>Continuai a guardare a causa delle parole arroganti che quel corno proferiva, e vidi che la bestia fu uccisa e il suo corpo distrutto e gettato a bruciare nel fuoco. <sup>12</sup>Alle altre bestie fu tolto il potere e la durata della loro vita fu fissata fino a un termine stabilito.</p> <p><sup>13</sup>Guardando ancora nelle visioni notturne,<br>ecco venire con le nubi del cielo<br>uno simile a un figlio d'uomo;<br>giunse fino al vegliardo e fu presentato a lui.<br> <sup>14</sup>Gli furono dati potere, gloria e regno;<br>tutti i popoli, nazioni e lingue lo servivano:<br>il suo potere è un potere eterno,<br>che non finirà mai,<br>e il suo regno non sarà mai distrutto.</p> <p><sup>15</sup>Io, Daniele, mi sentii agitato nell'animo, tanto le visioni della mia mente mi avevano turbato; <sup>16</sup>mi accostai a uno dei vicini e gli domandai il vero significato di tutte queste cose ed egli me ne diede questa spiegazione: <sup>17</sup>«Le quattro grandi bestie rappresentano quattro re, che sorgeranno dalla terra; <sup>18</sup>ma i santi dell'Altissimo riceveranno il regno e lo possederanno per sempre, in eterno».<br> <sup>19</sup>Volli poi sapere la verità intorno alla quarta bestia, che era diversa da tutte le altre e molto spaventosa, che aveva denti di ferro e artigli di bronzo, che divorava, stritolava e il rimanente se lo metteva sotto i piedi e lo calpestava, <sup>20</sup>e anche intorno alle dieci corna che aveva sulla testa e intorno a quell'ultimo corno che era spuntato e davanti al quale erano cadute tre corna e del perché quel corno aveva occhi e una bocca che proferiva parole arroganti e appariva maggiore delle altre corna. <sup>21</sup>Io intanto stavo guardando e quel corno muoveva guerra ai santi e li vinceva, <sup>22</sup>finché venne il vegliardo e fu resa giustizia ai santi dell'Altissimo e giunse il tempo in cui i santi dovevano possedere il regno.<br> <sup>23</sup>Egli dunque mi disse: «La quarta bestia significa che ci sarà sulla terra un quarto regno diverso da tutti gli altri e divorerà tutta la terra, la schiaccerà e la stritolerà. <sup>24</sup>Le dieci corna significano che dieci re sorgeranno da quel regno e dopo di loro ne seguirà un altro, diverso dai precedenti: abbatterà tre re <sup>25</sup>e proferirà parole contro l'Altissimo e insulterà i santi dell'Altissimo; penserà di mutare i tempi e la legge. I santi gli saranno dati in mano per un tempo, tempi e metà di un tempo. <sup>26</sup>Si terrà poi il giudizio e gli sarà tolto il potere, quindi verrà sterminato e distrutto completamente. <sup>27</sup>Allora il regno, il potere e la grandezza dei regni che sono sotto il cielo saranno dati al popolo dei santi dell'Altissimo, il cui regno sarà eterno e tutti gli imperi lo serviranno e gli obbediranno».<br> <sup>28</sup>Qui finisce il racconto. Io, Daniele, rimasi molto turbato nei pensieri, il colore del mio volto cambiò e conservai tutto questo nel cuore.<br></p>