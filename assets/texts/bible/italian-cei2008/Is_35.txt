<div class="titoli">Gloria di Gerusalemme</div> <p><sup>1</sup>Si rallegrino il deserto e la terra arida,<br>esulti e fiorisca la steppa.<br>Come fiore di narciso <sup>2</sup>fiorisca;<br>sì, canti con gioia e con giubilo.<br>Le è data la gloria del Libano,<br>lo splendore del Carmelo e di Saron.<br>Essi vedranno la gloria del Signore,<br>la magnificenza del nostro Dio.<br> <sup>3</sup>Irrobustite le mani fiacche,<br>rendete salde le ginocchia vacillanti.<br> <sup>4</sup>Dite agli smarriti di cuore:<br>«Coraggio, non temete!<br>Ecco il vostro Dio,<br>giunge la vendetta,<br>la ricompensa divina.<br>Egli viene a salvarvi».<br> <sup>5</sup>Allora si apriranno gli occhi dei ciechi<br>e si schiuderanno gli orecchi dei sordi.<br> <sup>6</sup>Allora lo zoppo salterà come un cervo,<br>griderà di gioia la lingua del muto,<br>perché scaturiranno acque nel deserto,<br>scorreranno torrenti nella steppa.<br> <sup>7</sup>La terra bruciata diventerà una palude,<br>il suolo riarso sorgenti d'acqua.<br>I luoghi dove si sdraiavano gli sciacalli<br>diventeranno canneti e giuncaie.<br> <sup>8</sup>Ci sarà un sentiero e una strada<br>e la chiameranno via santa;<br>nessun impuro la percorrerà.<br>Sarà una via che il suo popolo potrà percorrere<br>e gli ignoranti non si smarriranno.<br> <sup>9</sup>Non ci sarà più il leone,<br>nessuna bestia feroce la percorrerà o vi sosterà.<br>Vi cammineranno i redenti.<br> <sup>10</sup>Su di essa ritorneranno i riscattati dal Signore<br>e verranno in Sion con giubilo;<br>felicità perenne splenderà sul loro capo;<br>gioia e felicità li seguiranno<br>e fuggiranno tristezza e pianto.<br></p>