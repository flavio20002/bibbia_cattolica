<div class="titoli">I vantaggi della sapienza</div> <p><sup>1</sup>La sapienza si estende vigorosa da un'estremità all'altra<br>e governa a meraviglia l'universo.<br> <sup>2</sup>È lei che ho amato e corteggiato fin dalla mia giovinezza,<br>ho bramato di farla mia sposa,<br>mi sono innamorato della sua bellezza.<br> <sup>3</sup>Ella manifesta la sua nobile origine vivendo in comunione con Dio,<br>poiché il Signore dell'universo l'ha amata;<br> <sup>4</sup>infatti è iniziata alla scienza di Dio<br>e discerne le sue opere.<br> <sup>5</sup>Se la ricchezza è un bene desiderabile in vita,<br>che cosa c'è di più ricco della sapienza, che opera tutto?<br> <sup>6</sup>Se è la prudenza ad agire,<br>chi più di lei è artefice di quanto esiste?<br> <sup>7</sup>Se uno ama la giustizia, <br>le virtù sono il frutto delle sue fatiche.<br>Ella infatti insegna la temperanza e la prudenza,<br>la giustizia e la fortezza,<br>delle quali nulla è più utile agli uomini durante la vita.<br> <sup>8</sup>Se uno desidera anche un'esperienza molteplice,<br>ella conosce le cose passate e intravede quelle future,<br>conosce le sottigliezze dei discorsi e le soluzioni degli enigmi,<br>comprende in anticipo segni e prodigi<br>e anche le vicende dei tempi e delle epoche.<br> </p> <div class="titoli">La sapienza, fonte di gloria e di immortalità</div> <p><sup>9</sup>Ho dunque deciso di dividere con lei la mia vita,<br>certo che mi sarebbe stata consigliera di buone azioni<br>e conforto nelle preoccupazioni e nel dolore.<br> <sup>10</sup>Per lei avrò gloria tra le folle<br>e, anche se giovane, onore presso gli anziani.<br> <sup>11</sup>Sarò trovato perspicace nel giudicare,<br>sarò ammirato di fronte ai potenti.<br> <sup>12</sup>Se tacerò, resteranno in attesa,<br>se parlerò, mi presteranno attenzione,<br>e se mi dilungo nel parlare, si tapperanno la bocca.<br> <sup>13</sup>Grazie a lei avrò l'immortalità<br>e lascerò un ricordo eterno a quelli che verranno dopo di me.<br> <sup>14</sup>Governerò popoli, e nazioni mi saranno soggette.<br> <sup>15</sup>Sentendo parlare di me, crudeli tiranni si spaventeranno;<br>mi mostrerò buono con il popolo e coraggioso in guerra.<br> <sup>16</sup>Ritornato a casa, riposerò vicino a lei,<br>perché la sua compagnia non dà amarezza,<br>né dolore il vivere con lei,<br>ma contentezza e gioia.<br> </p> <div class="titoli">La sapienza è dono di Dio</div> <p><sup>17</sup>Riflettendo su queste cose dentro di me<br>e pensando in cuor mio<br>che nella parentela con la sapienza c'è l'immortalità<br> <sup>18</sup>e grande godimento vi è nella sua amicizia<br>e nel lavoro delle sue mani sta una ricchezza inesauribile<br>e nell'assidua compagnia di lei c'è la prudenza<br>e fama nel conversare con lei,<br>andavo cercando il modo di prenderla con me.<br> <sup>19</sup>Ero un ragazzo di nobile indole,<br>ebbi in sorte un'anima buona<br> <sup>20</sup>o piuttosto, essendo buono,<br>ero entrato in un corpo senza macchia.<br> <sup>21</sup>Sapendo che non avrei ottenuto la sapienza in altro modo,<br>se Dio non me l'avesse concessa<br>- ed è già segno di saggezza sapere da chi viene tale dono -,<br>mi rivolsi al Signore e lo pregai,<br>dicendo con tutto il mio cuore:<br></p>