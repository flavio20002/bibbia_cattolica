<div class="titoli">La sposa cerca l'amato del suo cuore</div> <p><sup>1</sup>Sul mio letto, lungo la notte, ho cercato<br>l'amore dell'anima mia;<br>l'ho cercato, ma non l'ho trovato.<br> <sup>2</sup>Mi alzerò e farò il giro della città<br>per le strade e per le piazze;<br>voglio cercare l'amore dell'anima mia.<br>L'ho cercato, ma non l'ho trovato.<br> <sup>3</sup>Mi hanno incontrata le guardie che fanno la ronda in città:<br>«Avete visto l'amore dell'anima mia?».<br> <sup>4</sup>Da poco le avevo oltrepassate,<br>quando trovai l'amore dell'anima mia.<br>Lo strinsi forte e non lo lascerò,<br>finché non l'abbia condotto nella casa di mia madre,<br>nella stanza di colei che mi ha concepito.<br> <sup>5</sup>Io vi scongiuro, figlie di Gerusalemme,<br>per le gazzelle o per le cerve dei campi:<br>non destate, non scuotete dal sonno l'amore,<br>finché non lo desideri.<br> </p> <div class="titoli">TERZO POEMA</div> <div class="titoli">Il corteo nuziale</div> <p><sup>6</sup>Chi sta salendo dal deserto<br>come una colonna di fumo,<br>esalando profumo di mirra e d'incenso<br>e d'ogni polvere di mercanti?<br> <sup>7</sup>Ecco, la lettiga di Salomone:<br>sessanta uomini prodi le stanno intorno,<br>tra i più valorosi d'Israele.<br> <sup>8</sup>Tutti sanno maneggiare la spada,<br>esperti nella guerra;<br>ognuno porta la spada al fianco<br>contro il terrore della notte.<br> <sup>9</sup>Un baldacchino si è fatto il re Salomone<br>con legno del Libano.<br> <sup>10</sup>Le sue colonne le ha fatte d'argento,<br>d'oro la sua spalliera;<br>il suo seggio è di porpora,<br>il suo interno è un ricamo d'amore<br>delle figlie di Gerusalemme.<br> <sup>11</sup>Uscite, figlie di Sion,<br>guardate il re Salomone<br>con la corona di cui lo cinse sua madre<br>nel giorno delle sue nozze,<br>giorno di letizia del suo cuore.<br></p>