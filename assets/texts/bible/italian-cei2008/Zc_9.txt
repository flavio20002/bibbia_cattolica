<div class="titoli">Secondo Zaccaria</div> <div class="titoli">ANNUNCIO DELLA SALVEZZA MESSIANICA E CONDANNA DEI FALSI PASTORI</div> <div class="titoli">Campagna del Signore contro le nazioni</div> <p><sup>1</sup>Oracolo.</p> <p>«La parola del Signore è sulla terra di Adrac<br>e si posa su Damasco,<br>poiché al Signore appartiene la perla di Aram<br>e tutte le tribù d'Israele,<br> <sup>2</sup>e anche Camat sua confinante<br>e Tiro e Sidone, ricche di sapienza.<br> <sup>3</sup>Tiro si è costruita una fortezza<br>e vi ha accumulato argento come polvere<br>e oro come fango delle strade.<br> <sup>4</sup>Ecco, il Signore se ne impossesserà,<br>sprofonderà nel mare le sue mura<br>ed essa sarà divorata dal fuoco.<br> <sup>5</sup>Àscalon vedrà e ne sarà spaventata,<br>Gaza sarà in grandi dolori,<br>e così pure Ekron,<br>perché svanirà la sua fiducia;<br>scomparirà il re da Gaza<br>e Àscalon rimarrà disabitata.<br> <sup>6</sup>Bastardi dimoreranno ad Asdod,<br>abbatterò l'orgoglio del Filisteo.<br> <sup>7</sup>Toglierò il sangue dalla sua bocca<br>e i suoi abomini dai suoi denti.<br>Diventerà anche lui un resto per il nostro Dio,<br>sarà come una famiglia in Giuda<br>ed Ekron sarà simile al Gebuseo.<br> <sup>8</sup>Mi porrò come sentinella per la mia casa<br>contro chi va e chi viene,<br>non vi passerà più l'oppressore,<br>perché ora io stesso sorveglio con i miei occhi.<br> </p> <div class="titoli">Il Messia</div> <p><sup>9</sup>Esulta grandemente, figlia di Sion,<br>giubila, figlia di Gerusalemme!<br>Ecco, a te viene il tuo re.<br>Egli è giusto e vittorioso,<br>umile, cavalca un asino,<br>un puledro figlio d'asina.<br> <sup>10</sup>Farà sparire il carro da guerra da Èfraim<br>e il cavallo da Gerusalemme,<br>l'arco di guerra sarà spezzato,<br>annuncerà la pace alle nazioni,<br>il suo dominio sarà da mare a mare<br>e dal Fiume fino ai confini della terra.<br> </p> <div class="titoli">Salvezza d'Israele</div> <p><sup>11</sup>Quanto a te, per il sangue dell'alleanza con te,<br>estrarrò i tuoi prigionieri dal pozzo senz'acqua.<br> <sup>12</sup>Ritornate alla cittadella, prigionieri della speranza!<br>Ve l'annuncio oggi stesso:<br>vi ripagherò due volte.<br> <sup>13</sup>Tendo Giuda come mio arco,<br>faccio di Èfraim la mia arma;<br>ecciterò i tuoi figli, Sion, contro i tuoi figli, Iavan,<br>ti renderò come spada di un eroe.<br> <sup>14</sup>Allora il Signore comparirà contro di loro,<br>come fulmine guizzeranno le sue frecce;<br>il Signore darà fiato al corno<br>e marcerà fra i turbini che vengono dal mezzogiorno.<br> <sup>15</sup>Il Signore degli eserciti li proteggerà:<br>divoreranno e calpesteranno le pietre della fionda,<br>berranno il loro sangue come vino,<br>ne saranno pieni come bacini, come i corni dell'altare.<br> <sup>16</sup>Il Signore, loro Dio,<br>in quel giorno li salverà, come gregge del suo popolo;<br>come gemme di un diadema<br>brilleranno sulla sua terra.<br> <sup>17</sup>Che ricchezza, che felicità!<br>Il grano darà forza ai giovani<br>e il vino nuovo alle fanciulle.<br></p>