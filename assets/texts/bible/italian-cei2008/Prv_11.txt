<div class="titoli">Giustizia e malvagità</div> <p><sup>1</sup>Il Signore aborrisce la bilancia falsa,<br> ma del peso esatto egli si compiace.<br> <sup>2</sup>Dove c'è insolenza c'è anche disonore,<br> ma la sapienza sta con gli umili.<br> <sup>3</sup>L'integrità guida gli uomini retti,<br> la malvagità è la rovina dei perfidi.<br> <sup>4</sup>Non giova la ricchezza nel giorno della collera,<br> ma la giustizia libera dalla morte.<br> <sup>5</sup>La giustizia dell'uomo onesto gli spiana la via,<br> per la sua cattiveria cade il cattivo.<br> <sup>6</sup>La giustizia salva gli onesti,<br> nella cupidigia restano presi i perfidi.<br> <sup>7</sup>Con la morte del malvagio svanisce ogni sua speranza,<br> l'attesa dei ricchi scompare.<br> <sup>8</sup>Il giusto è liberato dall'angoscia,<br> al suo posto subentra il malvagio.<br> <sup>9</sup>Con la sua bocca il bugiardo rovina l'amico,<br> i giusti con la loro scienza si salvano.<br> <sup>10</sup>Della prosperità dei giusti la città si rallegra,<br> per la rovina dei malvagi si fa festa.<br> <sup>11</sup>La benedizione degli uomini retti fa prosperare una città,<br> le parole dei malvagi la distruggono.<br> <sup>12</sup>Disprezza il suo prossimo chi è privo di senno,<br> ma l'uomo prudente tace.<br> <sup>13</sup>Chi va in giro sparlando svela il segreto,<br> ma l'uomo fidato tiene nascosto ciò che sa.<br> <sup>14</sup>Dove manca una guida il popolo va in rovina;<br> la salvezza dipende dal numero dei consiglieri.<br> <sup>15</sup>Chi garantisce per un estraneo si troverà male,<br> chi rifiuta garanzie vive tranquillo.<br> <sup>16</sup>La donna avvenente ottiene onore,<br> gli uomini laboriosi ottengono ricchezze.<br> <sup>17</sup>Benefica se stesso chi è buono,<br> il crudele invece tormenta la sua carne.<br> <sup>18</sup>L'empio realizza opere fallaci,<br> per chi semina giustizia il salario è assicurato.<br> <sup>19</sup>Chi pratica la giustizia si procura la vita,<br> chi persegue il male va verso la morte.<br> <sup>20</sup>Un cuore perverso il Signore lo detesta:<br> egli si compiace di chi ha una condotta integra.<br> <sup>21</sup>Certamente non resterà impunito il malvagio,<br> ma la discendenza dei giusti sarà salva.<br> <sup>22</sup>Un anello d'oro al naso di un maiale,<br> tale è la donna bella ma senza cervello.<br> <sup>23</sup>La brama dei giusti è solo il bene,<br> la speranza degli empi è la collera.<br> <sup>24</sup>C'è chi largheggia e la sua ricchezza aumenta,<br> c'è chi risparmia oltre misura e finisce nella miseria.<br> <sup>25</sup>La persona benefica prospererà<br> e chi disseta sarà dissetato.<br> <sup>26</sup>Chi accaparra il grano è maledetto dal popolo,<br> la benedizione sta sul capo di chi lo vende.<br> <sup>27</sup>Chi è sollecito del bene incontra favore<br> e chi cerca il male, male gli accadrà.<br> <sup>28</sup>Chi confida nella propria ricchezza cadrà,<br> i giusti invece rinverdiranno come foglie.<br> <sup>29</sup>Chi crea disordine in casa erediterà vento<br> e lo stolto sarà schiavo dell'uomo di senno.<br> <sup>30</sup>Il frutto del giusto è un albero di vita,<br> il saggio conquista i cuori.<br> <sup>31</sup>Ecco, il giusto è ripagato sulla terra:<br> tanto più l'empio e il peccatore.<br></p>