<div class="titoli">Fiducia in Dio e nella sua parola</div> <p><sup>1</sup>Al maestro del coro. Su «Colomba dei terebinti lontani».<br> Di Davide. Miktam. Quando i Filistei lo tenevano prigioniero a Gat.<br><br> <sup>2</sup>Pietà di me, o Dio, perché un uomo mi perseguita,<br> un aggressore tutto il giorno mi opprime.</p> <p><sup>3</sup>Tutto il giorno mi perseguitano i miei nemici,<br> numerosi sono quelli che dall'alto mi combattono.</p> <p><sup>4</sup>Nell'ora della paura<br> io in te confido.</p> <p><sup>5</sup>In Dio, di cui lodo la parola,<br> in Dio confido, non avrò timore:<br> che cosa potrà farmi un essere di carne?</p> <p><sup>6</sup>Travisano tutto il giorno le mie parole,<br> ogni loro progetto su di me è per il male.</p> <p><sup>7</sup>Congiurano, tendono insidie,<br> spiano i miei passi, per attentare alla mia vita.</p> <p><sup>8</sup>Ripagali per tanta cattiveria!<br> Nella tua ira abbatti i popoli, o Dio.</p> <p><sup>9</sup>I passi del mio vagare tu li hai contati,<br> nel tuo otre raccogli le mie lacrime: <br> non sono forse scritte nel tuo libro?</p> <p><sup>10</sup>Allora si ritireranno i miei nemici,<br> nel giorno in cui ti avrò invocato;<br> questo io so: che Dio è per me.</p> <p><sup>11</sup>In Dio, di cui lodo la parola,<br> nel Signore, di cui lodo la parola,</p> <p><sup>12</sup>in Dio confido, non avrò timore:<br> che cosa potrà farmi un uomo?</p> <p><sup>13</sup>Manterrò, o Dio, i voti che ti ho fatto:<br> ti renderò azioni di grazie,</p> <p><sup>14</sup>perché hai liberato la mia vita dalla morte,<br> i miei piedi dalla caduta,<br> per camminare davanti a Dio<br> nella luce dei viventi.</p> <p></p>