<div class="titoli">Gli artefici del santuario</div> <p><sup>1</sup>Il Signore parlò a Mosè e gli disse: <sup>2</sup>«Vedi, ho chiamato per nome Besalèl, figlio di Urì, figlio di Cur, della tribù di Giuda. <sup>3</sup>L'ho riempito dello spirito di Dio, perché abbia saggezza, intelligenza e scienza in ogni genere di lavoro, <sup>4</sup>per ideare progetti da realizzare in oro, argento e bronzo, <sup>5</sup>per intagliare le pietre da incastonare, per scolpire il legno ed eseguire ogni sorta di lavoro. <sup>6</sup>Ed ecco, gli ho dato per compagno Ooliàb, figlio di Achisamàc, della tribù di Dan. Inoltre nel cuore di ogni artista ho infuso saggezza, perché possano eseguire quanto ti ho comandato: <sup>7</sup>la tenda del convegno, l'arca della Testimonianza, il propiziatorio sopra di essa e tutti gli accessori della tenda; <sup>8</sup>la tavola con i suoi accessori, il candelabro puro con i suoi accessori, l'altare dell'incenso <sup>9</sup>e l'altare degli olocausti con tutti i suoi accessori, il bacino con il suo piedistallo; <sup>10</sup>le vesti ornamentali, le vesti sacre del sacerdote Aronne e le vesti dei suoi figli per esercitare il sacerdozio; <sup>11</sup>l'olio dell'unzione e l'incenso aromatico per il santuario. Essi eseguiranno quanto ti ho ordinato». <br> <sup>12</sup>Il Signore disse a Mosè: <sup>13</sup>«Tu ora parla agli Israeliti e riferisci loro: «Osserverete attentamente i miei sabati, perché il sabato è un segno tra me e voi, di generazione in generazione, perché si sappia che io sono il Signore che vi santifica. <sup>14</sup>Osserverete dunque il sabato, perché per voi è santo. Chi lo profanerà sia messo a morte; chiunque in quel giorno farà qualche lavoro, sia eliminato dal suo popolo. <sup>15</sup>Per sei giorni si lavori, ma il settimo giorno vi sarà riposo assoluto, sacro al Signore. Chiunque farà un lavoro in giorno di sabato sia messo a morte. <sup>16</sup>Gli Israeliti osserveranno il sabato, festeggiando il sabato nelle loro generazioni come un'alleanza perenne. <sup>17</sup>Esso è un segno perenne fra me e gli Israeliti: infatti il Signore in sei giorni ha fatto il cielo e la terra, ma nel settimo ha cessato e ha preso respiro»». <br> <sup>18</sup>Quando il Signore ebbe finito di parlare con Mosè sul monte Sinai, gli diede le due tavole della Testimonianza, tavole di pietra, scritte dal dito di Dio. <br> </p><p></p>