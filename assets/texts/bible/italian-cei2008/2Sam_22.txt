<div class="titoli">Il cantico di Davide</div> <p><sup>1</sup>Davide rivolse al Signore le parole di questo canto, quando il Signore lo liberò dalla mano di tutti i suoi nemici e dalla mano di Saul. <sup>2</sup>Egli disse:<br>«Signore, mia roccia, mia fortezza, mio liberatore,<br> <sup>3</sup>mio Dio, mia rupe, in cui mi rifugio;<br>mio scudo, mia potente salvezza e mio baluardo,<br>mio nascondiglio che mi salva,<br>dalla violenza tu mi salvi.<br> <sup>4</sup>Invoco il Signore, degno di lode,<br>e sarò salvato dai miei nemici.<br> <sup>5</sup>Mi circondavano flutti di morte,<br>mi travolgevano torrenti infernali;<br> <sup>6</sup>già mi avvolgevano i lacci degli inferi,<br>già mi stringevano agguati mortali.<br> <sup>7</sup>Nell'angoscia invocai il Signore,<br>nell'angoscia gridai al mio Dio:<br>dal suo tempio ascoltò la mia voce,<br>a lui, ai suoi orecchi, giunse il mio grido.<br> <sup>8</sup>La terra tremò e si scosse;<br>vacillarono le fondamenta dei cieli,<br>si scossero perché egli era adirato.<br> <sup>9</sup>Dalle sue narici saliva fumo,<br>dalla sua bocca un fuoco divorante;<br>da lui sprizzavano carboni ardenti.<br> <sup>10</sup>Abbassò i cieli e discese,<br>una nube oscura sotto i suoi piedi.<br> <sup>11</sup>Cavalcava un cherubino e volava,<br>appariva sulle ali del vento.<br> <sup>12</sup>Si avvolgeva di tenebre come di una tenda,<br>di acque oscure e di nubi.<br> <sup>13</sup>Davanti al suo fulgore<br>arsero carboni ardenti.<br> <sup>14</sup>Il Signore tuonò dal cielo,<br>l'Altissimo fece udire la sua voce.<br> <sup>15</sup>Scagliò saette e li disperse,<br>fulminò con folgore e li sconfisse.<br> <sup>16</sup>Allora apparve il fondo del mare,<br>si scoprirono le fondamenta del mondo,<br>per la minaccia del Signore,<br>per lo spirare del suo furore.<br> <sup>17</sup>Stese la mano dall'alto e mi prese,<br>mi sollevò dalle grandi acque,<br> <sup>18</sup>mi liberò da nemici potenti,<br>da coloro che mi odiavano<br>ed erano più forti di me.<br> <sup>19</sup>Mi assalirono nel giorno della mia sventura,<br>ma il Signore fu il mio sostegno;<br> <sup>20</sup>mi portò al largo,<br>mi liberò perché mi vuol bene.<br> <sup>21</sup>Il Signore mi tratta secondo la mia giustizia,<br>mi ripaga secondo l'innocenza delle mie mani,<br> <sup>22</sup>perché ho custodito le vie del Signore,<br>non ho abbandonato come un empio il mio Dio.<br> <sup>23</sup>I suoi giudizi mi stanno tutti davanti,<br>non ho respinto da me la sua legge;<br> <sup>24</sup>ma integro sono stato con lui<br>e mi sono guardato dalla colpa.<br> <sup>25</sup>Il Signore mi ha ripagato secondo la mia giustizia,<br>secondo la mia innocenza davanti ai suoi occhi.<br> <sup>26</sup>Con l'uomo buono tu sei buono,<br>con l'uomo integro tu sei integro,<br> <sup>27</sup>con l'uomo puro tu sei puro<br>e dal perverso non ti fai ingannare.<br> <sup>28</sup>Tu salvi il popolo dei poveri,<br>ma sui superbi abbassi i tuoi occhi.<br> <sup>29</sup>Signore, tu sei la mia lampada;<br>il Signore rischiara le mie tenebre.<br> <sup>30</sup>Con te mi getterò nella mischia,<br>con il mio Dio scavalcherò le mura.<br> <sup>31</sup>La via di Dio è perfetta,<br>la parola del Signore è purificata nel fuoco; <br>egli è scudo per chi in lui si rifugia.<br> <sup>32</sup>Infatti, chi è Dio, se non il Signore?<br>O chi è roccia, se non il nostro Dio?<br> <sup>33</sup>Il Dio che mi ha cinto di vigore<br>e ha reso integro il mio cammino,<br> <sup>34</sup>mi ha dato agilità come di cerve<br>e sulle alture mi ha fatto stare saldo,<br> <sup>35</sup>ha addestrato le mie mani alla battaglia,<br>le mie braccia a tendere l'arco di bronzo.<br> <sup>36</sup>Tu mi hai dato il tuo scudo di salvezza,<br>mi hai esaudito e mi hai fatto crescere.<br> <sup>37</sup>Hai spianato la via ai miei passi,<br>i miei piedi non hanno vacillato.<br> <sup>38</sup>Ho inseguito i miei nemici e li ho distrutti,<br>non sono tornato senza averli annientati.<br> <sup>39</sup>Li ho annientati e colpiti e non si sono rialzati,<br>sono caduti sotto i miei piedi.<br> <sup>40</sup>Tu mi hai cinto di forza per la guerra,<br>hai piegato sotto di me gli avversari.<br> <sup>41</sup>Dei nemici mi hai mostrato le spalle:<br>quelli che mi odiavano, li ho distrutti.<br> <sup>42</sup>Hanno gridato e nessuno li ha salvati,<br>hanno gridato al Signore, ma non ha risposto.<br> <sup>43</sup>Come polvere della terra li ho dispersi,<br>calpestati, schiacciati come fango delle strade.<br> <sup>44</sup>Mi hai scampato dal popolo in rivolta,<br>mi hai conservato a capo di nazioni.<br>Un popolo che non conoscevo mi ha servito;<br> <sup>45</sup>stranieri cercavano il mio favore,<br>all'udirmi, subito mi obbedivano,<br> <sup>46</sup>impallidivano uomini stranieri<br>e uscivano tremanti dai loro nascondigli.<br> <sup>47</sup>Viva il Signore e benedetta la mia roccia,<br>sia esaltato Dio, rupe della mia salvezza.<br> <sup>48</sup>Dio, tu mi accordi la rivincita<br>e sottometti i popoli al mio giogo,<br> <sup>49</sup>mi sottrai ai miei nemici,<br>dei miei avversari mi fai trionfare<br>e mi liberi dall'uomo violento.<br> <sup>50</sup>Per questo ti loderò, Signore, tra le genti<br>e canterò inni al tuo nome.<br> <sup>51</sup>Egli concede al suo re grandi vittorie,<br>si mostra fedele al suo consacrato,<br>a Davide e alla sua discendenza per sempre».<br></p>