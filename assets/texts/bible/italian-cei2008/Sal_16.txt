<div class="titoli">Il Signore è l'unico vero bene</div> <p><sup>1</sup>Miktam. Di Davide.</p> <p> Proteggimi, o Dio: in te mi rifugio.</p> <p><sup>2</sup>Ho detto al Signore: «Il mio Signore sei tu,<br> solo in te è il mio bene».</p> <p><sup>3</sup>Agli idoli del paese,<br> agli dèi potenti andava tutto il mio favore.</p> <p><sup>4</sup>Moltiplicano le loro pene<br> quelli che corrono dietro a un dio straniero.<br> Io non spanderò le loro libagioni di sangue,<br> né pronuncerò con le mie labbra i loro nomi.</p> <p><sup>5</sup>Il Signore è mia parte di eredità e mio calice:<br> nelle tue mani è la mia vita.</p> <p><sup>6</sup>Per me la sorte è caduta su luoghi deliziosi:<br> la mia eredità è stupenda.</p> <p><sup>7</sup>Benedico il Signore che mi ha dato consiglio;<br> anche di notte il mio animo mi istruisce.</p> <p><sup>8</sup>Io pongo sempre davanti a me il Signore,<br> sta alla mia destra, non potrò vacillare.</p> <p><sup>9</sup>Per questo gioisce il mio cuore<br> ed esulta la mia anima;<br> anche il mio corpo riposa al sicuro,</p> <p><sup>10</sup>perché non abbandonerai la mia vita negli inferi,<br> né lascerai che il tuo fedele veda la fossa.</p> <p><sup>11</sup>Mi indicherai il sentiero della vita,<br> gioia piena alla tua presenza,<br> dolcezza senza fine alla tua destra.</p> <p></p>