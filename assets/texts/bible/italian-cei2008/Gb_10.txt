<div class="titoli">Giobbe si sente colpito da Dio senza motivo</div> <p><sup>1</sup>Io sono stanco della mia vita!<br> Darò libero sfogo al mio lamento,<br> parlerò nell'amarezza del mio cuore.<br> <sup>2</sup>Dirò a Dio: «Non condannarmi!<br> Fammi sapere di che cosa mi accusi.<br> <sup>3</sup>È forse bene per te opprimermi,<br> disprezzare l'opera delle tue mani<br> e favorire i progetti dei malvagi?<br> <sup>4</sup>Hai tu forse occhi di carne<br> o anche tu vedi come vede l'uomo?<br> <sup>5</sup>Sono forse i tuoi giorni come quelli di un uomo,<br> i tuoi anni come quelli di un mortale,<br> <sup>6</sup>perché tu debba scrutare la mia colpa<br> ed esaminare il mio peccato,<br> <sup>7</sup>pur sapendo che io non sono colpevole<br> e che nessuno mi può liberare dalla tua mano?<br> <sup>8</sup>Le tue mani mi hanno plasmato e mi hanno fatto<br> integro in ogni parte: e ora vorresti distruggermi?<br> <sup>9</sup>Ricòrdati che come argilla mi hai plasmato;<br> alla polvere vorresti farmi tornare?<br> <sup>10</sup>Non mi hai colato come latte<br> e fatto cagliare come formaggio?<br> <sup>11</sup>Di pelle e di carne mi hai rivestito,<br> di ossa e di nervi mi hai intessuto.<br> <sup>12</sup>Vita e benevolenza tu mi hai concesso<br> e la tua premura ha custodito il mio spirito.<br> <sup>13</sup>Eppure, questo nascondevi nel cuore,<br> so che questo era nei tuoi disegni!<br> <sup>14</sup>Se pecco, tu mi sorvegli<br> e non mi lasci impunito per la mia colpa.<br> <sup>15</sup>Se sono colpevole, guai a me!<br> Ma anche se sono giusto, non oso sollevare il capo,<br> sazio d'ignominia, come sono, ed ebbro di miseria.<br> <sup>16</sup>Se lo sollevo, tu come un leone mi dai la caccia<br> e torni a compiere le tue prodezze contro di me,<br> <sup>17</sup>rinnovi contro di me i tuoi testimoni,<br> contro di me aumenti la tua ira<br> e truppe sempre nuove mi stanno addosso.<br> <sup>18</sup>Perché tu mi hai tratto dal seno materno?<br> Sarei morto e nessun occhio mi avrebbe mai visto!<br> <sup>19</sup>Sarei come uno che non è mai esistito;<br> dal ventre sarei stato portato alla tomba!<br> <sup>20</sup>Non sono poca cosa i miei giorni?<br> Lasciami, che io possa respirare un poco<br> <sup>21</sup>prima che me ne vada, senza ritorno,<br> verso la terra delle tenebre e dell'ombra di morte,<br> <sup>22</sup>terra di oscurità e di disordine,<br> dove la luce è come le tenebre»».<br></p>