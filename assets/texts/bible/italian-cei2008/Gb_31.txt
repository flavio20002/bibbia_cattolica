<div class="titoli">Sicuro della propria innocenza, Giobbe si appella a Dio</div> <p><sup>1</sup>Ho stretto un patto con i miei occhi, <br> di non fissare lo sguardo su una vergine.<br> <sup>2</sup>E invece, quale sorte mi assegna Dio di lassù<br> e quale eredità mi riserva l'Onnipotente dall'alto?<br> <sup>3</sup>Non è forse la rovina riservata all'iniquo<br> e la sventura per chi compie il male?<br> <sup>4</sup>Non vede egli la mia condotta<br> e non conta tutti i miei passi?<br> <sup>5</sup>Se ho agito con falsità<br> e il mio piede si è affrettato verso la frode,<br> <sup>6</sup>mi pesi pure sulla bilancia della giustizia<br> e Dio riconosca la mia integrità.<br> <sup>7</sup>Se il mio passo è andato fuori strada<br> e il mio cuore ha seguìto i miei occhi,<br> se la mia mano si è macchiata,<br> <sup>8</sup>io semini e un altro ne mangi il frutto<br> e siano sradicati i miei germogli.<br> <sup>9</sup>Se il mio cuore si lasciò sedurre da una donna<br> e sono stato in agguato alla porta del mio prossimo,<br> <sup>10</sup>mia moglie macini per un estraneo<br> e altri si corichino con lei;<br> <sup>11</sup>difatti quella è un'infamia,<br> un delitto da denunciare,<br> <sup>12</sup>quello è un fuoco che divora fino alla distruzione<br> e avrebbe consumato tutto il mio raccolto.<br> <sup>13</sup>Se ho negato i diritti del mio schiavo<br> e della schiava in lite con me,<br> <sup>14</sup>che cosa farei, quando Dio si alzasse per giudicare,<br> e che cosa risponderei, quando aprisse l'inquisitoria?<br> <sup>15</sup>Chi ha fatto me nel ventre materno,<br> non ha fatto anche lui?<br> Non fu lo stesso a formarci nel grembo?<br> <sup>16</sup>Se ho rifiutato ai poveri quanto desideravano,<br> se ho lasciato languire gli occhi della vedova,<br> <sup>17</sup>se da solo ho mangiato il mio tozzo di pane,<br> senza che ne mangiasse anche l'orfano<br> <sup>18</sup>- poiché fin dall'infanzia come un padre io l'ho allevato <br> e, appena generato, gli ho fatto da guida -,<br> <sup>19</sup>se mai ho visto un misero senza vestito<br> o un indigente che non aveva di che coprirsi,<br> <sup>20</sup>se non mi hanno benedetto i suoi fianchi,<br> riscaldàti con la lana dei miei agnelli,<br> <sup>21</sup>se contro l'orfano ho alzato la mano,<br> perché avevo in tribunale chi mi favoriva,<br> <sup>22</sup>mi si stacchi la scapola dalla spalla<br> e si rompa al gomito il mio braccio,<br> <sup>23</sup>perché mi incute timore il castigo di Dio<br> e davanti alla sua maestà non posso resistere.<br> <sup>24</sup>Se ho riposto la mia speranza nell'oro<br> e all'oro fino ho detto: «Tu sei la mia fiducia»,<br> <sup>25</sup>se ho goduto perché grandi erano i miei beni<br> e guadagnava molto la mia mano,<br> <sup>26</sup>se, vedendo il sole risplendere<br> e la luna avanzare smagliante,<br> <sup>27</sup>si è lasciato sedurre in segreto il mio cuore<br> e con la mano alla bocca ho mandato un bacio,<br> <sup>28</sup>anche questo sarebbe stato un delitto da denunciare,<br> perché avrei rinnegato Dio, che sta in alto.<br> <sup>29</sup>Ho gioito forse della disgrazia del mio nemico?<br> Ho esultato perché lo colpiva la sventura?<br> <sup>30</sup>Ho permesso alla mia lingua di peccare,<br> augurandogli la morte con imprecazioni?<br> <sup>31</sup>La gente della mia tenda esclamava:<br> »A chi non ha dato le sue carni per saziarsi?».<br> <sup>32</sup>All'aperto non passava la notte il forestiero<br> e al viandante aprivo le mie porte.<br> <sup>33</sup>Non ho nascosto come uomo la mia colpa,<br> tenendo celato nel mio petto il mio delitto,<br> <sup>34</sup>come se temessi molto la folla<br> e il disprezzo delle famiglie mi spaventasse,<br> tanto da starmene zitto, senza uscire di casa.<br> <sup>38</sup>Se contro di me grida la mia terra<br> e i suoi solchi piangono a una sola voce,<br> <sup>39</sup>se ho mangiato il suo frutto senza pagare<br> e ho fatto sospirare i suoi coltivatori,<br> <sup>40a</sup>in luogo di frumento mi crescano spini<br> ed erbaccia al posto dell'orzo.<br> <sup>35</sup>Oh, avessi uno che mi ascoltasse!<br> Ecco qui la mia firma! L'Onnipotente mi risponda!<br> Il documento scritto dal mio avversario<br> <sup>36</sup>vorrei certo portarlo sulle mie spalle<br> e cingerlo come mio diadema!<br> <sup>37</sup>Gli renderò conto di tutti i miei passi,<br> mi presenterei a lui come un principe».<br> <sup>40b</sup>Sono finite le parole di Giobbe.<br></p>