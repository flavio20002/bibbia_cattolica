<div class="titoli">La bellezza della sposa</div> <p><sup>1</sup>Quanto sei bella, amata mia, quanto sei bella!<br>Gli occhi tuoi sono colombe,<br>dietro il tuo velo.<br>Le tue chiome sono come un gregge di capre,<br>che scendono dal monte Gàlaad.<br> <sup>2</sup>I tuoi denti come un gregge di pecore tosate,<br>che risalgono dal bagno;<br>tutte hanno gemelli,<br>nessuna di loro è senza figli.<br> <sup>3</sup>Come nastro di porpora le tue labbra,<br>la tua bocca è piena di fascino;<br>come spicchio di melagrana è la tua tempia<br>dietro il tuo velo.<br> <sup>4</sup>Il tuo collo è come la torre di Davide,<br>costruita a strati.<br>Mille scudi vi sono appesi,<br>tutte armature di eroi.<br> <sup>5</sup>I tuoi seni sono come due cerbiatti,<br>gemelli di una gazzella,<br>che pascolano tra i gigli.<br> <sup>6</sup>Prima che spiri la brezza del giorno<br>e si allunghino le ombre,<br>me ne andrò sul monte della mirra<br>e sul colle dell'incenso.<br> <sup>7</sup>Tutta bella sei tu, amata mia,<br>e in te non vi è difetto.<br> </p> <div class="titoli">Invito alla sposa</div> <p><sup>8</sup>Vieni dal Libano, o sposa,<br>vieni dal Libano, vieni!<br>Scendi dalla vetta dell'Amana,<br>dalla cima del Senir e dell'Ermon,<br>dalle spelonche dei leoni,<br>dai monti dei leopardi.<br> <sup>9</sup>Tu mi hai rapito il cuore,<br>sorella mia, mia sposa,<br>tu mi hai rapito il cuore<br>con un solo tuo sguardo,<br>con una perla sola della tua collana!<br> <sup>10</sup>Quanto è soave il tuo amore,<br>sorella mia, mia sposa,<br>quanto più inebriante del vino è il tuo amore,<br>e il profumo dei tuoi unguenti, più di ogni balsamo.<br> <sup>11</sup>Le tue labbra stillano nettare, o sposa,<br>c'è miele e latte sotto la tua lingua<br>e il profumo delle tue vesti è come quello del Libano.<br> <sup>12</sup>Giardino chiuso tu sei,<br>sorella mia, mia sposa,<br>sorgente chiusa, fontana sigillata.<br> <sup>13</sup>I tuoi germogli sono un paradiso di melagrane,<br>con i frutti più squisiti,<br>alberi di cipro e nardo,<br> <sup>14</sup>nardo e zafferano, cannella e cinnamòmo,<br>con ogni specie di alberi d'incenso,<br>mirra e àloe,<br>con tutti gli aromi migliori.<br> <sup>15</sup>Fontana che irrora i giardini,<br>pozzo d'acque vive<br>che sgorgano dal Libano.<br> <sup>16</sup>Àlzati, vento del settentrione, vieni,<br>vieni vento del meridione, <br>soffia nel mio giardino,<br>si effondano i suoi aromi.<br>Venga l'amato mio nel suo giardino<br>e ne mangi i frutti squisiti.<br></p>