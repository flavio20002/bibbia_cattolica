<div class="titoli">Il saggio e lo stolto</div> <p><sup>1</sup>Chi teme il Signore non incorre in alcun male,<br>ma nella prova sarà ancora liberato.<br> <sup>2</sup>Un uomo saggio non detesta la legge,<br>ma chi finge con essa è come nave in tempesta.<br> <sup>3</sup>L'uomo assennato ha fiducia nella legge,<br>per lui è degna di fede come un oracolo.<br> <sup>4</sup>Prepara il tuo discorso e così sarai ascoltato,<br>raccogli il tuo insegnamento e poi rispondi.<br> <sup>5</sup>Ruota di carro è il sentimento dello stolto,<br>il suo ragionamento è come l'asse che gira.<br> <sup>6</sup>Un amico beffardo è come uno stallone,<br>nitrisce sotto chiunque lo cavalca.</p> <div class="titoli">Dio dispone ogni cosa con sapienza</div> <p><sup>7</sup>Perché un giorno è più importante d'un altro,<br>se tutta la luce dell'anno viene dal sole?<br> <sup>8</sup>È perché sono stati distinti nel pensiero del Signore,<br>che ha diversificato le stagioni e le feste.<br> <sup>9</sup>Ha esaltato e santificato alcuni,<br>altri li ha lasciati nel numero dei giorni ordinari.<br> <sup>10</sup>Anche gli uomini provengono tutti dalla polvere<br>e dalla terra fu creato Adamo.<br> <sup>11</sup>Ma il Signore li ha distinti nella sua grande sapienza,<br>ha diversificato le loro vie.<br> <sup>12</sup>Ha benedetto ed esaltato alcuni,<br>altri ha santificato e avvicinato a sé;<br>altri ha maledetto e umiliato<br>e ha rovesciato dalle loro posizioni.<br> <sup>13</sup>Come argilla nelle mani del vasaio<br>che la modella a suo piacimento,<br>così gli uomini nelle mani di colui che li ha creati<br>e li ricompensa secondo il suo giudizio.<br> <sup>14</sup>Di fronte al male c'è il bene,<br>di fronte alla morte c'è la vita;<br>così di fronte all'uomo pio c'è il peccatore.<br> <sup>15</sup>Considera perciò tutte le opere dell'Altissimo:<br>a due a due, una di fronte all'altra.</p> <p><sup>16</sup>Anch'io, venuto per ultimo, mi sono tenuto desto,<br>come uno che racimola dietro i vendemmiatori: <br> <sup>17</sup>con la benedizione del Signore sono giunto per primo,<br>come un vendemmiatore ho riempito il tino.<br> <sup>18</sup>Badate che non ho faticato solo per me,<br>ma per tutti quelli che ricercano l'istruzione.<br> <sup>19</sup>Ascoltatemi, o grandi del popolo,<br>e voi che dirigete le assemblee, fate attenzione.</p> <div class="titoli">Come amministrare i prorpi beni</div> <p><sup>20</sup>Al figlio e alla moglie, al fratello e all'amico<br>non dare un potere su di te finché sei in vita.<br>Non dare ad altri le tue ricchezze,<br>perché poi non ti penta e debba richiederle.<br> <sup>21</sup>Finché vivi e in te c'è respiro,<br>non abbandonarti al potere di nessuno.<br> <sup>22</sup>È meglio che i figli chiedano a te,<br>piuttosto che tu debba volgere lo sguardo alle loro mani.<br> <sup>23</sup>In tutte le tue opere mantieni la tua autorità<br>e non macchiare la tua dignità.<br> <sup>24</sup>Quando finiranno i giorni della tua vita,<br>al momento della morte, assegna la tua eredità.</p> <div class="titoli">Disposizione per gli schiavi</div> <p><sup>25</sup>Foraggio, bastone e pesi per l'asino;<br>pane, disciplina e lavoro per lo schiavo.<br> <sup>26</sup>Fa' lavorare il tuo servo e starai in pace,<br>lasciagli libere le mani e cercherà la libertà.<br> <sup>27</sup>Giogo e redini piegano il collo,<br>per lo schiavo malvagio torture e castighi.<br> <sup>28</sup>Mettilo a lavorare perché non stia in ozio,<br> <sup>29</sup>perché l'ozio insegna molte cose cattive.<br> <sup>30</sup>Mettilo all'opera come gli conviene,<br>e se non obbedisce, stringigli i ceppi.<br>Ma non esagerare con nessuno<br>e non fare nulla contro la giustizia.<br> <sup>31</sup>Se hai uno schiavo, sia come te stesso,<br>perché l'hai acquistato a prezzo di sangue.<br>Se hai uno schiavo, trattalo come un fratello,<br>perché ne avrai bisogno come di te stesso.<br> <sup>32</sup>Se tu lo maltratti ed egli fuggirà,<br> <sup>33</sup>in quale strada andrai a ricercarlo?<br></p>