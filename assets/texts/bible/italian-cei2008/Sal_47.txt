<div class="titoli">Lode a Dio, re di tutta la terra</div> <p><sup>1</sup>Al maestro del coro. Dei figli di Core. Salmo.<br><br> <sup>2</sup>Popoli tutti, battete le mani! <br> Acclamate Dio con grida di gioia,</p> <p><sup>3</sup>perché terribile è il Signore, l'Altissimo,<br> grande re su tutta la terra.</p> <p><sup>4</sup>Egli ci ha sottomesso i popoli,<br> sotto i nostri piedi ha posto le nazioni.</p> <p><sup>5</sup>Ha scelto per noi la nostra eredità,<br> orgoglio di Giacobbe che egli ama.</p> <p><sup>6</sup>Ascende Dio tra le acclamazioni,<br> il Signore al suono di tromba.</p> <p><sup>7</sup>Cantate inni a Dio, cantate inni,<br> cantate inni al nostro re, cantate inni;</p> <p><sup>8</sup>perché Dio è re di tutta la terra,<br> cantate inni con arte.</p> <p><sup>9</sup>Dio regna sulle genti,<br> Dio siede sul suo trono santo.</p> <p><sup>10</sup>I capi dei popoli si sono raccolti<br> come popolo del Dio di Abramo.<br> Sì, a Dio appartengono i poteri della terra:<br> egli è eccelso.</p> <p></p>