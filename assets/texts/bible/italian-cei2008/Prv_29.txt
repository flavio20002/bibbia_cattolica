<div class="titoli">Vale la pena essere saggi</div> <p><sup>1</sup>Chi disprezza i rimproveri con ostinazione<br>sarà rovinato all'improvviso, senza rimedio.<br> <sup>2</sup>Quando dominano i giusti, il popolo gioisce,<br>quando governano i malvagi, il popolo geme.<br> <sup>3</sup>Chi ama la sapienza allieta il padre,<br>ma chi frequenta prostitute dissipa il patrimonio.<br> <sup>4</sup>Il re con la giustizia rende prospero il paese,<br>quello che aggrava le imposte lo rovina.<br> <sup>5</sup>L'uomo che adula il suo prossimo<br>gli tende una rete davanti ai piedi.<br> <sup>6</sup>Con la sua trasgressione l'iniquo si prepara un trabocchetto,<br>mentre il giusto giubila e si rallegra.<br> <sup>7</sup>Il giusto riconosce il diritto dei miseri,<br>il malvagio invece non intende ragione.<br> <sup>8</sup>Gli uomini senza scrupoli sovvertono una città,<br>mentre i saggi placano la collera.<br> <sup>9</sup>Se un saggio entra in causa con uno stolto,<br>si agiti o rida, non troverà riposo.<br> <sup>10</sup>Gli uomini sanguinari odiano l'onesto,<br>mentre i giusti hanno cura di lui.<br> <sup>11</sup>Lo stolto dà sfogo a tutto il suo malanimo,<br>il saggio alla fine lo sa calmare.<br> <sup>12</sup>Se un principe dà ascolto alle menzogne,<br>tutti i suoi ministri sono malvagi.<br> <sup>13</sup>Il povero e l'oppressore s'incontrano in questo:<br>è il Signore che illumina gli occhi di tutti e due.<br> <sup>14</sup>Se un re giudica i poveri con equità,<br>il suo trono è saldo per sempre.<br> <sup>15</sup>La verga e la correzione danno sapienza,<br>ma il giovane lasciato a se stesso disonora sua madre.<br> <sup>16</sup>Quando dominano i malvagi, dominano anche i delitti,<br>ma i giusti ne vedranno la rovina.<br> <sup>17</sup>Correggi tuo figlio e ti darà riposo<br>e ti procurerà consolazioni.<br> <sup>18</sup>Quando non c'è visione profetica, il popolo è sfrenato;<br>beato invece chi osserva la legge.<br> <sup>19</sup>Lo schiavo non si corregge a parole:<br>comprende, infatti, ma non obbedisce.<br> <sup>20</sup>Hai visto un uomo precipitoso nel parlare?<br>C'è più da sperare da uno stolto che da lui.<br> <sup>21</sup>Chi accarezza lo schiavo fin dall'infanzia,<br>alla fine se lo vedrà contro.<br> <sup>22</sup>Un uomo collerico suscita litigi<br>e l'iracondo commette molte colpe.<br> <sup>23</sup>L'orgoglio dell'uomo ne provoca l'umiliazione,<br>l'umile di cuore ottiene onori.<br> <sup>24</sup>Chi spartisce con un ladro odia se stesso:<br>egli sente la maledizione, ma non rivela nulla.<br> <sup>25</sup>Chi teme gli uomini si mette in una trappola,<br>ma chi confida nel Signore è al sicuro.<br> <sup>26</sup>Molti ricercano il favore di chi comanda,<br>ma è il Signore che giudica ognuno.<br> <sup>27</sup>L'iniquo è un orrore per i giusti<br>e gli uomini retti sono un orrore per i malvagi.<br></p>