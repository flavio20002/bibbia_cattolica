<div class="titoli">Fiducia in Dio in ogni situazione della vita</div> <p><sup>1</sup>In te, Signore, mi sono rifugiato,<br> mai sarò deluso.</p> <p><sup>2</sup>Per la tua giustizia, liberami e difendimi,<br> tendi a me il tuo orecchio e salvami.</p> <p><sup>3</sup>Sii tu la mia roccia,<br> una dimora sempre accessibile;<br> hai deciso di darmi salvezza:<br> davvero mia rupe e mia fortezza tu sei!</p> <p><sup>4</sup>Mio Dio, liberami dalle mani del malvagio,<br> dal pugno dell'uomo violento e perverso.</p> <p><sup>5</sup>Sei tu, mio Signore, la mia speranza,<br> la mia fiducia, Signore, fin dalla mia giovinezza.</p> <p><sup>6</sup>Su di te mi appoggiai fin dal grembo materno,<br> dal seno di mia madre sei tu il mio sostegno:<br> a te la mia lode senza fine.</p> <p><sup>7</sup>Per molti ero un prodigio,<br> ma eri tu il mio rifugio sicuro.</p> <p><sup>8</sup>Della tua lode è piena la mia bocca:<br> tutto il giorno canto il tuo splendore.</p> <p><sup>9</sup>Non gettarmi via nel tempo della vecchiaia,<br> non abbandonarmi quando declinano le mie forze.</p> <p><sup>10</sup>Contro di me parlano i miei nemici,<br> coloro che mi spiano congiurano insieme</p> <p><sup>11</sup>e dicono: «Dio lo ha abbandonato,<br> inseguitelo, prendetelo: nessuno lo libera!».</p> <p><sup>12</sup>O Dio, da me non stare lontano:<br> Dio mio, vieni presto in mio aiuto.</p> <p><sup>13</sup>Siano svergognati e annientati quanti mi accusano,<br> siano coperti di insulti e d'infamia<br> quanti cercano la mia rovina.</p> <p><sup>14</sup>Io, invece, continuo a sperare;<br> moltiplicherò le tue lodi.</p> <p><sup>15</sup>La mia bocca racconterà la tua giustizia,<br> ogni giorno la tua salvezza,<br> che io non so misurare.</p> <p><sup>16</sup>Verrò a cantare le imprese del Signore Dio:<br> farò memoria della tua giustizia, di te solo.</p> <p><sup>17</sup>Fin dalla giovinezza, o Dio, mi hai istruito<br> e oggi ancora proclamo le tue meraviglie.</p> <p><sup>18</sup>Venuta la vecchiaia e i capelli bianchi,<br> o Dio, non abbandonarmi,<br> fino a che io annunci la tua potenza,<br> a tutte le generazioni le tue imprese.</p> <p><sup>19</sup>La tua giustizia, Dio, è alta come il cielo.<br> Tu hai fatto cose grandi: chi è come te, o Dio?</p> <p><sup>20</sup>Molte angosce e sventure mi hai fatto vedere:<br> tu mi darai ancora vita,<br> mi farai risalire dagli abissi della terra,</p> <p><sup>21</sup>accrescerai il mio onore<br> e tornerai a consolarmi.</p> <p><sup>22</sup>Allora io ti renderò grazie al suono dell'arpa,<br> per la tua fedeltà, o mio Dio,<br> a te canterò sulla cetra, o Santo d'Israele.</p> <p><sup>23</sup>Cantando le tue lodi esulteranno le mie labbra<br> e la mia vita, che tu hai riscattato.</p> <p><sup>24</sup>Allora la mia lingua tutto il giorno<br> mediterà la tua giustizia.<br> Sì, saranno svergognati e confusi<br> quelli che cercano la mia rovina.</p> <p></p>