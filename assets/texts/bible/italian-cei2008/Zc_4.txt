<div class="titoli">Quinta visione: il candelabro e i due olivi</div> <p><sup>1</sup>L'angelo che mi parlava venne a destarmi, come si desta uno dal sonno, <sup>2</sup>e mi disse: «Che cosa vedi?». Risposi: «Vedo un candelabro tutto d'oro; in cima ha una coppa con sette lucerne e sette beccucci per ognuna delle lucerne. <sup>3</sup>Due olivi gli stanno vicino, uno a destra della coppa e uno a sinistra». <br> <sup>4</sup>Allora domandai all'angelo che mi parlava: «Che cosa significano, mio signore, queste cose?». <sup>5</sup>Egli mi rispose: «Non comprendi dunque il loro significato?». E io: «No, mio signore».<br> <sup>6</sup>Egli mi rispose: «Questa è la parola del Signore a Zorobabele: «Non con la potenza né con la forza, ma con il mio spirito», dice il Signore degli eserciti! <sup>7</sup>Chi sei tu, o grande monte? Davanti a Zorobabele diventa pianura! Egli estrarrà la pietra di vertice, mentre si acclamerà: «Quanto è bella!». <sup>8</sup>Mi fu rivolta questa parola del Signore: <sup>9</sup>Le mani di Zorobabele hanno fondato questa casa: le sue mani la compiranno e voi saprete che il Signore degli eserciti mi ha inviato a voi. <sup>10</sup>Chi oserà disprezzare il giorno di così modesti inizi? Si gioirà vedendo il filo a piombo in mano a Zorobabele. Le sette lucerne rappresentano gli occhi del Signore che scrutano tutta la terra». <br> <sup>11</sup>Quindi gli domandai: «Che cosa significano quei due olivi a destra e a sinistra del candelabro?». E aggiunsi: <sup>12</sup>«Quei due rami d'olivo che sono a fianco dei due canaletti d'oro, che vi stillano oro dentro?». <sup>13</sup>Mi rispose: «Non comprendi dunque il significato di queste cose?». E io: «No, mio signore». <sup>14</sup>«Questi - soggiunse - sono i due consacrati con olio che assistono il dominatore di tutta la terra».<br></p>