<div class="titoli">Che cosa è gradito a Dio</div> <p><sup>1</sup>Chi osserva la legge vale quanto molte offerte;<br> <sup>2</sup>chi adempie i comandamenti offre un sacrificio che salva.<br> <sup>3</sup>Chi ricambia un favore offre fior di farina,<br> <sup>4</sup>chi pratica l'elemosina fa sacrifici di lode.<br> <sup>5</sup>Cosa gradita al Signore è tenersi lontano dalla malvagità,<br>sacrificio di espiazione è tenersi lontano dall'ingiustizia.<br> <sup>6</sup>Non presentarti a mani vuote davanti al Signore,<br> <sup>7</sup>perché tutto questo è comandato.<br> <sup>8</sup>L'offerta del giusto arricchisce l'altare,<br>il suo profumo sale davanti all'Altissimo.<br> <sup>9</sup>Il sacrificio dell'uomo giusto è gradito,<br>il suo ricordo non sarà dimenticato.<br> <sup>10</sup>Glorifica il Signore con occhio contento,<br>non essere avaro nelle primizie delle tue mani.<br> <sup>11</sup>In ogni offerta mostra lieto il tuo volto,<br>con gioia consacra la tua decima.<br> <sup>12</sup>Da' all'Altissimo secondo il dono da lui ricevuto,<br>e con occhio contento, secondo la tua possibilità,<br> <sup>13</sup>perché il Signore è uno che ripaga<br>e ti restituirà sette volte tanto.</p> <div class="titoli">La preghiera dell'orfano, della vedova e del povero</div> <p><sup>14</sup>Non corromperlo con doni, perché non li accetterà,<br> <sup>15</sup>e non confidare in un sacrificio ingiusto,<br>perché il Signore è giudice<br>e per lui non c'è preferenza di persone.<br> <sup>16</sup>Non è parziale a danno del povero<br>e ascolta la preghiera dell'oppresso.<br> <sup>17</sup>Non trascura la supplica dell'orfano,<br>né la vedova, quando si sfoga nel lamento.<br> <sup>18</sup>Le lacrime della vedova non scendono forse sulle sue guance<br> <sup>19</sup>e il suo grido non si alza contro chi gliele fa versare?<br> <sup>20</sup>Chi la soccorre è accolto con benevolenza,<br>la sua preghiera arriva fino alle nubi.<br> <sup>21</sup>La preghiera del povero attraversa le nubi<br>né si quieta finché non sia arrivata;<br>non desiste finché l'Altissimo non sia intervenuto<br> <sup>22</sup>e abbia reso soddisfazione ai giusti e ristabilito l'equità.<br>Il Signore certo non tarderà<br>né si mostrerà paziente verso di loro,<br>finché non abbia spezzato le reni agli spietati<br> <sup>23</sup>e si sia vendicato delle nazioni,<br>finché non abbia estirpato la moltitudine dei violenti<br>e frantumato lo scettro degli ingiusti,<br> <sup>24</sup>finché non abbia reso a ciascuno secondo il suo modo di agire<br>e giudicato le opere degli uomini secondo le loro intenzioni,<br> <sup>25</sup>finché non abbia fatto giustizia al suo popolo<br>e lo abbia allietato con la sua misericordia.<br> <sup>26</sup>Splendida è la misericordia nel momento della tribolazione,<br>come le nubi apportatrici di pioggia nel tempo della siccità.<br></p>