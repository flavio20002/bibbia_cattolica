<div class="titoli">Ultime raccomandazioni</div> <p> <sup>1</sup>L'amore fraterno resti saldo. <sup>2</sup>Non dimenticate l'ospitalità; alcuni, praticandola, senza saperlo hanno accolto degli angeli. <sup>3</sup>Ricordatevi dei carcerati, come se foste loro compagni di carcere, e di quelli che sono maltrattati, perché anche voi avete un corpo. <sup>4</sup>Il matrimonio sia rispettato da tutti e il letto nuziale sia senza macchia. I fornicatori e gli adùlteri saranno giudicati da Dio.<br> <sup>5</sup>La vostra condotta sia senza avarizia; accontentatevi di quello che avete, perché Dio stesso ha detto: Non ti lascerò e non ti abbandonerò. <sup>6</sup>Così possiamo dire con fiducia:</p> <p class="rientrato">Il Signore è il mio aiuto, non avrò paura.<br>Che cosa può farmi l'uomo?</p> <sup>7</sup>Ricordatevi dei vostri capi, i quali vi hanno annunciato la parola di Dio. Considerando attentamente l'esito finale della loro vita, imitatene la fede. <sup>8</sup>Gesù Cristo è lo stesso ieri e oggi e per sempre! <sup>9</sup>Non lasciatevi sviare da dottrine varie ed estranee, perché è bene che il cuore venga sostenuto dalla grazia e non da cibi che non hanno mai recato giovamento a coloro che ne fanno uso. <sup>10</sup>Noi abbiamo un altare le cui offerte non possono essere mangiate da quelli che prestano servizio nel tempio. <sup>11</sup>Infatti i corpi degli animali, il cui sangue viene portato nel santuario dal sommo sacerdote per l'espiazione, vengono bruciati fuori dell'accampamento. <sup>12</sup>Perciò anche Gesù, per santificare il popolo con il proprio sangue, subì la passione fuori della porta della città. <sup>13</sup>Usciamo dunque verso di lui fuori dell'accampamento, portando il suo disonore: <sup>14</sup>non abbiamo quaggiù una città stabile, ma andiamo in cerca di quella futura. <sup>15</sup>Per mezzo di lui dunque offriamo a Dio continuamente un sacrificio di lode, cioè il frutto di labbra che confessano il suo nome.<br> <sup>16</sup>Non dimenticatevi della beneficenza e della comunione dei beni, perché di tali sacrifici il Signore si compiace.<br> <sup>17</sup>Obbedite ai vostri capi e state loro sottomessi, perché essi vegliano su di voi e devono renderne conto, affinché lo facciano con gioia e non lamentandosi. Ciò non sarebbe di vantaggio per voi.<br> <sup>18</sup>Pregate per noi; crediamo infatti di avere una buona coscienza, desiderando di comportarci bene in tutto. <sup>19</sup>Con maggiore insistenza poi vi esorto a farlo, perché io vi sia restituito al più presto.<br> </p> <div class="titoli">EPILOGO</div> <p> <sup>20</sup>Il Dio della pace, che ha ricondotto dai morti il Pastore grande delle pecore, in virtù del sangue di un'alleanza eterna, il Signore nostro Gesù, <sup>21</sup>vi renda perfetti in ogni bene, perché possiate compiere la sua volontà, operando in voi ciò che a lui è gradito per mezzo di Gesù Cristo, al quale sia gloria nei secoli dei secoli. Amen.<br> <sup>22</sup>Vi esorto, fratelli, accogliete questa parola di esortazione; proprio per questo vi ho scritto brevemente. <sup>23</sup>Sappiate che il nostro fratello Timòteo è stato rilasciato; se arriva abbastanza presto, vi vedrò insieme a lui. <sup>24</sup>Salutate tutti i vostri capi e tutti i santi. Vi salutano quelli dell'Italia. <sup>25</sup>La grazia sia con tutti voi.</p>