<div class="titoli">La morte</div> <p><sup>1</sup>O morte, com'è amaro il tuo ricordo<br>per l'uomo che vive sereno nella sua agiatezza,<br>per l'uomo senza assilli e fortunato in tutto<br>e ancora in forze per provare il piacere.<br> <sup>2</sup>O morte, è gradita la tua sentenza<br>all'uomo indigente e privo di forze,<br>al vecchio decrepito e preoccupato di tutto,<br>a colui che è indocile e ha perduto ogni speranza.<br> <sup>3</sup>Non temere la sentenza della morte,<br>ricòrdati di chi ti ha preceduto e di chi ti seguirà.<br> <sup>4</sup>Questo è il decreto del Signore per ogni uomo;<br>perché ribellarsi al volere dell'Altissimo?<br>Siano dieci, cento, mille anni:<br>negli inferi non ci sono recriminazioni sulla vita.</p> <div class="titoli">Vera eredità e buon nome</div> <p><sup>5</sup>Figli d'infamia sono i figli dei peccatori,<br>frequentano le case degli empi.<br> <sup>6</sup>L'eredità dei figli dei peccatori andrà in rovina,<br>con la loro discendenza continuerà il disonore.<br> <sup>7</sup>Contro un padre empio imprecano i figli,<br>perché a causa sua sono disonorati.<br> <sup>8</sup>Guai a voi, uomini empi,<br>che avete abbandonato la legge dell'Altissimo!<br> <sup>9</sup>Se vi moltiplicate, è per la rovina, <br>se nascete, nascete per la maledizione,<br>e se morite, la maledizione sarà la vostra sorte.<br> <sup>10</sup>Quanto è dalla terra alla terra ritornerà,<br>così gli empi passano dalla maledizione alla rovina.</p> <p><sup>11</sup>Il lutto degli uomini riguarda i loro corpi,<br>la cattiva fama dei peccatori sarà cancellata.<br> <sup>12</sup>Abbi cura del tuo nome, perché esso sopravviverà a te<br>più di mille grandi tesori d'oro.<br> <sup>13</sup>I giorni di una vita felice sono contati,<br>ma il buon nome dura per sempre.</p> <div class="titoli">Azioni di cui bisogna vergognarsi</div> <p><sup>14</sup>Figli, custodite l'istruzione in pace;<br>ma sapienza nascosta e tesoro invisibile,<br>a che cosa servono entrambi?<br> <sup>15</sup>Meglio l'uomo che nasconde la sua stoltezza<br>di quello che nasconde la sua sapienza.</p> <p><sup>16</sup>Perciò provate vergogna per le cose che qui di seguito vi indico:<br>non è bene infatti vergognarsi di qualsiasi cosa,<br>come non si può approvare sempre tutto.<br> <sup>17</sup>Vergognatevi della prostituzione davanti al padre e alla madre,<br>della menzogna davanti al capo e al potente,<br> <sup>18</sup>del delitto davanti al giudice e al magistrato,<br>dell'empietà davanti all'assemblea e al popolo,<br>dell'ingiustizia davanti al compagno e all'amico,<br> <sup>19</sup>del furto davanti all'ambiente dove abiti,<br>di Dio, che è veritiero, e dell'alleanza,<br>di piegare i gomiti sopra i pani, a tavola,<br>di essere scortese quando ricevi e quando dai,<br> <sup>20</sup>di non rispondere a quanti salutano,<br>dello sguardo su una donna scostumata,<br> <sup>21</sup>del rifiuto fatto a un parente,<br>dell'appropriazione di eredità o donazione,<br>del desiderio per una donna sposata,<br> <sup>22</sup>della relazione con la sua schiava<br>- non accostarti al suo letto -,<br>di dire parole ingiuriose davanti agli amici<br>e, dopo aver donato, di rinfacciare un regalo,<br></p>