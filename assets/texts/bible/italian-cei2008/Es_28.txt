<div class="titoli">Le vesti dei sacerdoti</div> <p><sup>1</sup>Fa' avvicinare a te, in mezzo agli Israeliti, Aronne tuo fratello e i suoi figli con lui, perché siano miei sacerdoti: Aronne, Nadab e Abiu, Eleàzaro e Itamàr, figli di Aronne. <br> <sup>2</sup>Farai per Aronne, tuo fratello, abiti sacri, per gloria e decoro. <sup>3</sup>Parlerai a tutti gli artigiani più esperti, che io ho riempito di uno spirito di saggezza, ed essi faranno gli abiti di Aronne per la sua consacrazione e per l'esercizio del sacerdozio in mio onore. <sup>4</sup>E questi sono gli abiti che faranno: il pettorale e l'efod, il manto, la tunica ricamata, il turbante e la cintura. Faranno vesti sacre per Aronne, tuo fratello, e per i suoi figli, perché esercitino il sacerdozio in mio onore. <sup>5</sup>Useranno oro, porpora viola e porpora rossa, scarlatto e bisso. <br> <sup>6</sup>Faranno l'efod con oro, porpora viola e porpora rossa, scarlatto e bisso ritorto, artisticamente lavorati. <sup>7</sup>Avrà due spalline attaccate alle due estremità e in tal modo formerà un pezzo ben unito. <sup>8</sup>La cintura per fissarlo, che sta sopra di esso, sarà della stessa fattura e sarà d'un sol pezzo: sarà intessuta d'oro, di porpora viola e porpora rossa, scarlatto e bisso ritorto. <sup>9</sup>Prenderai due pietre di ònice e inciderai su di esse i nomi dei figli d'Israele: <sup>10</sup>sei dei loro nomi sulla prima pietra e gli altri sei nomi sulla seconda pietra, in ordine di nascita. <sup>11</sup>Inciderai le due pietre con i nomi dei figli d'Israele, seguendo l'arte dell'intagliatore di pietre per l'incisione di un sigillo; le inserirai in castoni d'oro. <sup>12</sup>Fisserai le due pietre sulle spalline dell'efod, come memoriale per i figli d'Israele; così Aronne porterà i loro nomi sulle sue spalle davanti al Signore, come un memoriale. <sup>13</sup>Farai anche i castoni d'oro <sup>14</sup>e due catene d'oro puro in forma di cordoni, con un lavoro d'intreccio; poi fisserai le catene a intreccio sui castoni. <br> <sup>15</sup>Farai il pettorale del giudizio, artisticamente lavorato, di fattura uguale a quella dell'efod: con oro, porpora viola, porpora rossa, scarlatto e bisso ritorto. <sup>16</sup>Sarà quadrato, doppio; avrà una spanna di lunghezza e una spanna di larghezza. <sup>17</sup>Lo coprirai con un'incastonatura di pietre preziose, disposte in quattro file. Prima fila: una cornalina, un topazio e uno smeraldo;<sup>18</sup>seconda fila: una turchese, uno zaffìro e un berillo; <sup>19</sup>terza fila: un giacinto, un'àgata e un'ametista; <sup>20</sup>quarta fila: un crisòlito, un'ònice e un diaspro. Esse saranno inserite nell'oro mediante i loro castoni. <sup>21</sup>Le pietre corrisponderanno ai nomi dei figli d'Israele: dodici, secondo i loro nomi, e saranno incise come sigilli, ciascuna con il nome corrispondente, secondo le dodici tribù. <sup>22</sup>Sul pettorale farai catene in forma di cordoni, lavoro d'intreccio d'oro puro. <sup>23</sup>Sul pettorale farai anche due anelli d'oro e metterai i due anelli alle estremità del pettorale. <sup>24</sup>Metterai le due catene d'oro sui due anelli alle estremità del pettorale. <sup>25</sup>Quanto alle altre due estremità delle catene, le fisserai sui due castoni e le farai passare sulle due spalline dell'efod nella parte anteriore. <sup>26</sup>Farai due anelli d'oro e li metterai sulle due estremità del pettorale, sul suo bordo che è dall'altra parte dell'efod, verso l'interno. <sup>27</sup>Farai due altri anelli d'oro e li metterai sulle due spalline dell'efod in basso, sul suo lato anteriore, in vicinanza del punto di attacco, al di sopra della cintura dell'efod. <sup>28</sup>Si legherà il pettorale con i suoi anelli agli anelli dell'efod mediante un cordone di porpora viola, perché stia al di sopra della cintura dell'efod e perché il pettorale non si distacchi dall'efod. <sup>29</sup>Così Aronne porterà i nomi dei figli d'Israele sul pettorale del giudizio, sopra il suo cuore, quando entrerà nel Santo, come memoriale davanti al Signore, per sempre. <sup>30</sup>Unirai al pettorale del giudizio gli urìm e i tummìm. Saranno così sopra il cuore di Aronne quando entrerà alla presenza del Signore: Aronne porterà il giudizio degli Israeliti sopra il suo cuore alla presenza del Signore, per sempre. <br> <sup>31</sup>Farai il manto dell'efod, tutto di porpora viola, <sup>32</sup>con in mezzo la scollatura per la testa; il bordo attorno alla scollatura sarà un lavoro di tessitore come la scollatura di una corazza, che non si lacera. <sup>33</sup>Farai sul suo lembo melagrane di porpora viola, di porpora rossa e di scarlatto, intorno al suo lembo, e in mezzo disporrai sonagli d'oro: <sup>34</sup>un sonaglio d'oro e una melagrana, un sonaglio d'oro e una melagrana intorno all'orlo inferiore del manto. <sup>35</sup>Aronne l'indosserà nelle funzioni sacerdotali e se ne sentirà il suono quando egli entrerà nel Santo alla presenza del Signore e quando ne uscirà. Così non morirà. <br> <sup>36</sup>Farai una lamina d'oro puro e vi inciderai, come su di un sigillo, «Sacro al Signore». <sup>37</sup>L'attaccherai con un cordone di porpora viola al turbante, sulla parte anteriore. <sup>38</sup>Starà sulla fronte di Aronne; Aronne porterà il carico delle colpe che potranno commettere gli Israeliti, in occasione delle offerte sacre da loro presentate. Aronne la porterà sempre sulla sua fronte, per attirare su di loro il favore del Signore. <br> <sup>39</sup>Tesserai la tunica di bisso. Farai un turbante di bisso e una cintura, lavoro di ricamo. <br> <sup>40</sup>Per i figli di Aronne farai tuniche e cinture. Per loro farai anche berretti per gloria e decoro. <sup>41</sup>Farai indossare queste vesti ad Aronne, tuo fratello, e ai suoi figli. Poi li ungerai, darai loro l'investitura e li consacrerai, perché esercitino il sacerdozio in mio onore. <sup>42</sup>Farai loro inoltre calzoni di lino, per coprire la loro nudità; dovranno arrivare dai fianchi fino alle cosce. <sup>43</sup>Aronne e i suoi figli li indosseranno quando entreranno nella tenda del convegno o quando si avvicineranno all'altare per officiare nel santuario, perché non incorrano in una colpa che li farebbe morire. È una prescrizione perenne per lui e per i suoi discendenti. <br> </p><p></p>