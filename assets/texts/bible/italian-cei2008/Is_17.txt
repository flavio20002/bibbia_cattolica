<div class="titoli">Parole di condanna per il regno di Damasco e il regno settentrionale d'Israele</div> <p><sup>1</sup>Oracolo su Damasco.<br>Ecco, Damasco cesserà di essere una città,<br>diverrà un cumulo di rovine.<br> <sup>2</sup>Le città di Aroèr saranno abbandonate;<br>saranno pascolo delle greggi,<br>che vi riposeranno senza esserne scacciate.<br> <sup>3</sup>A Èfraim sarà tolta la cittadella,<br>a Damasco la sovranità.<br>Al resto degli Aramei toccherà la stessa sorte<br>della gloria degli Israeliti.<br>Oracolo del Signore degli eserciti.<br> <sup>4</sup>In quel giorno verrà ridotta la gloria di Giacobbe<br>e la pinguedine delle sue membra dimagrirà.<br> <sup>5</sup>Avverrà come quando il mietitore<br>prende una manciata di steli,<br>e con l'altro braccio falcia le spighe,<br>come quando si raccolgono le spighe<br>nella valle dei Refaìm.<br> <sup>6</sup>Vi resteranno solo racimoli,<br>come alla bacchiatura degli ulivi:<br>due o tre bacche sulla cima dell'albero,<br>quattro o cinque sui rami da frutto.<br>Oracolo del Signore, Dio d'Israele.<br> <sup>7</sup>In quel giorno si volgerà l'uomo al suo creatore e i suoi occhi guarderanno al Santo d'Israele. <sup>8</sup>Non si volgerà agli altari, lavoro delle sue mani; non guarderà ciò che fecero le sue dita, i pali sacri e gli altari per l'incenso.<br> <sup>9</sup>In quel giorno avverrà alle tue fortezze<br>come alle città abbandonate,<br>che l'Eveo e l'Amorreo evacuarono<br>di fronte agli Israeliti<br>e sarà una desolazione.<br> <sup>10</sup>Perché hai dimenticato Dio, tuo salvatore,<br>e non ti sei ricordato della Roccia, tua fortezza,<br>tu pianti giardini ameni<br>e innesti tralci stranieri.<br> <sup>11</sup>Nel giorno in cui li pianti, li vedi crescere<br>e al mattino vedi fiorire i tuoi semi,<br>ma svanirà il raccolto nel giorno della sventura<br>e del dolore insanabile.<br> <sup>12</sup>Ah, il tumulto di popoli immensi,<br>tumultuanti come il tumulto dei mari,<br>fragore di nazioni<br>come lo scroscio di acque che scorrono veementi!<br> <sup>13</sup>Le nazioni fanno fragore<br>come il fragore di molte acque,<br>ma egli le minaccia, esse fuggono lontano;<br>come pula sono disperse sui monti dal vento<br>e come vortice di polvere dinanzi al turbine.<br> <sup>14</sup>Alla sera, ecco, era tutto uno spavento,<br>prima del mattino, già non è più.<br>Questo è il destino di chi ci depredava<br>e la sorte di chi ci saccheggiava.<br></p>