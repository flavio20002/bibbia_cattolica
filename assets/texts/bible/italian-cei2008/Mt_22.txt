<div class="titoli">Parabola del banchetto di nozze</div> <p><sup>1</sup>Gesù riprese a parlare loro con parabole e disse: <sup>2</sup>«Il regno dei cieli è simile a un re, che fece una festa di nozze per suo figlio. <sup>3</sup>Egli mandò i suoi servi a chiamare gli invitati alle nozze, ma questi non volevano venire. <sup>4</sup>Mandò di nuovo altri servi con quest'ordine: «Dite agli invitati: Ecco, ho preparato il mio pranzo; i miei buoi e gli animali ingrassati sono già uccisi e tutto è pronto; venite alle nozze!». <sup>5</sup>Ma quelli non se ne curarono e andarono chi al proprio campo, chi ai propri affari; <sup>6</sup>altri poi presero i suoi servi, li insultarono e li uccisero. <sup>7</sup>Allora il re si indignò: mandò le sue truppe, fece uccidere quegli assassini e diede alle fiamme la loro città. <sup>8</sup>Poi disse ai suoi servi: «La festa di nozze è pronta, ma gli invitati non erano degni; <sup>9</sup>andate ora ai crocicchi delle strade e tutti quelli che troverete, chiamateli alle nozze». <sup>10</sup>Usciti per le strade, quei servi radunarono tutti quelli che trovarono, cattivi e buoni, e la sala delle nozze si riempì di commensali. <sup>11</sup>Il re entrò per vedere i commensali e lì scorse un uomo che non indossava l'abito nuziale. <sup>12</sup>Gli disse: «Amico, come mai sei entrato qui senza l'abito nuziale?». Quello ammutolì. <sup>13</sup>Allora il re ordinò ai servi: «Legatelo mani e piedi e gettatelo fuori nelle tenebre; là sarà pianto e stridore di denti». <sup>14</sup>Perché molti sono chiamati, ma pochi eletti».<br> </p> <div class="titoli">Le tasse all'imperatore di Roma</div> <p><sup>15</sup>Allora i farisei se ne andarono e tennero consiglio per vedere come coglierlo in fallo nei suoi discorsi. <sup>16</sup>Mandarono dunque da lui i propri discepoli, con gli erodiani, a dirgli: «Maestro, sappiamo che sei veritiero e insegni la via di Dio secondo verità. Tu non hai soggezione di alcuno, perché non guardi in faccia a nessuno. <sup>17</sup>Dunque, di' a noi il tuo parere: è lecito, o no, pagare il tributo a Cesare?». <sup>18</sup>Ma Gesù, conoscendo la loro malizia, rispose: «Ipocriti, perché volete mettermi alla prova? <sup>19</sup>Mostratemi la moneta del tributo». Ed essi gli presentarono un denaro. <sup>20</sup>Egli domandò loro: «Questa immagine e l'iscrizione, di chi sono?». <sup>21</sup>Gli risposero: «Di Cesare». Allora disse loro: «Rendete dunque a Cesare quello che è di Cesare e a Dio quello che è di Dio». <sup>22</sup>A queste parole rimasero meravigliati, lo lasciarono e se ne andarono.<br> </p> <div class="titoli">I sadducei e la risurrezione</div> <p><sup>23</sup>In quello stesso giorno vennero da lui alcuni sadducei - i quali dicono che non c'è risurrezione - e lo interrogarono: <sup>24</sup>«Maestro, Mosè disse: <i>Se uno muore senza figli, suo fratello ne sposerà la moglie e darà una discendenza al proprio fratello</i>. <sup>25</sup>Ora, c'erano tra noi sette fratelli; il primo, appena sposato, morì e, non avendo discendenza, lasciò la moglie a suo fratello. <sup>26</sup>Così anche il secondo, e il terzo, fino al settimo. <sup>27</sup>Alla fine, dopo tutti, morì la donna. <sup>28</sup>Alla risurrezione, dunque, di quale dei sette lei sarà moglie? Poiché tutti l'hanno avuta in moglie». <sup>29</sup>E Gesù rispose loro: «Vi ingannate, perché non conoscete le Scritture e neppure la potenza di Dio. <sup>30</sup>Alla risurrezione infatti non si prende né moglie né marito, ma si è come angeli nel cielo. <sup>31</sup>Quanto poi alla risurrezione dei morti, non avete letto quello che vi è stato detto da Dio: <sup>32</sup><i>Io sono il Dio di Abramo, il Dio di Isacco e il Dio di Giacobbe</i>? Non è il Dio dei morti, ma dei viventi!». <sup>33</sup>La folla, udendo ciò, era stupita dal suo insegnamento.<br> </p> <div class="titoli">Il grande comandamento</div> <p><sup>34</sup>Allora i farisei, avendo udito che egli aveva chiuso la bocca ai sadducei, si riunirono insieme <sup>35</sup>e uno di loro, un dottore della Legge, lo interrogò per metterlo alla prova: <sup>36</sup>«Maestro, nella Legge, qual è il grande comandamento?». <sup>37</sup>Gli rispose: «<i>Amerai il Signore tuo Dio con tutto il tuo cuore, con tutta la tua anima</i> <i>e con tutta la tua mente</i>. <sup>38</sup>Questo è il grande e primo comandamento. <sup>39</sup>Il secondo poi è simile a quello: <i>Amerai il tuo prossimo come te stesso</i>. <sup>40</sup>Da questi due comandamenti dipendono tutta la Legge e i Profeti».<br> </p> <div class="titoli">Gesù, figlio di Davide e Signore</div> <p><sup>41</sup>Mentre i farisei erano riuniti insieme, Gesù chiese loro: <sup>42</sup>«Che cosa pensate del Cristo? Di chi è figlio?». Gli risposero: «Di Davide». <sup>43</sup>Disse loro: «Come mai allora Davide, mosso dallo Spirito, lo chiama Signore, dicendo:</p> <p class="rientrato"><sup>44</sup>Disse il Signore al mio Signore:<br>Siedi alla mia destra<br>finché io ponga i tuoi nemici<br>sotto i tuoi piedi?</p> <p><sup>45</sup>Se dunque Davide lo chiama Signore, come può essere suo figlio?». <sup>46</sup>Nessuno era in grado di rispondergli e, da quel giorno, nessuno osò più interrogarlo.<br></p>