<div class="titoli">Infedeltà del popolo e castigo divino</div> <sup>1</sup>Ecco, io manderò un mio messaggero a preparare la via davanti a me e subito entrerà nel suo tempio il Signore che voi cercate; e l'angelo dell'alleanza, che voi sospirate, eccolo venire, dice il Signore degli eserciti. <sup>2</sup>Chi sopporterà il giorno della sua venuta? Chi resisterà al suo apparire? Egli è come il fuoco del fonditore e come la lisciva dei lavandai. <sup>3</sup>Siederà per fondere e purificare l'argento; purificherà i figli di Levi, li affinerà come oro e argento, perché possano offrire al Signore un'offerta secondo giustizia. <sup>4</sup>Allora l'offerta di Giuda e di Gerusalemme sarà gradita al Signore come nei giorni antichi, come negli anni lontani. <sup>5</sup>Io mi accosterò a voi per il giudizio e sarò un testimone pronto contro gli incantatori, contro gli adùlteri, contro gli spergiuri, contro chi froda il salario all'operaio, contro gli oppressori della vedova e dell'orfano e contro chi fa torto al forestiero. Costoro non mi temono, dice il Signore degli eserciti. <p></p> <div class="titoli">Infedeltà del popolo e castigo divino</div> <p><sup>6</sup>Io sono il Signore, non cambio;<br>voi, figli di Giacobbe, non siete ancora al termine.<br> <sup>7</sup>Fin dai tempi dei vostri padri<br>vi siete allontanati dai miei precetti,<br>non li avete osservati.<br>Tornate a me e io tornerò a voi,<br>dice il Signore degli eserciti.<br>Ma voi dite:<br>«Come dobbiamo tornare?».<br> <sup>8</sup>Può un uomo frodare Dio?<br>Eppure voi mi frodate<br>e andate dicendo:<br>«Come ti abbiamo frodato?».<br>Nelle decime e nelle primizie.<br> <sup>9</sup>Siete già stati colpiti dalla maledizione<br>e andate ancora frodandomi,<br>voi, la nazione tutta!<br> <sup>10</sup>Portate le decime intere nel tesoro del tempio,<br>perché ci sia cibo nella mia casa;<br>poi mettetemi pure alla prova in questo<br>- dice il Signore degli eserciti -,<br>se io non vi aprirò le cateratte del cielo<br>e non riverserò su di voi benedizioni sovrabbondanti.<br> <sup>11</sup>Terrò indietro gli insetti divoratori,<br>perché non vi distruggano i frutti della terra<br>e la vite non sia sterile nel campo,<br>dice il Signore degli eserciti.<br> <sup>12</sup>Felici vi diranno tutte le genti,<br>perché sarete una terra di delizie,<br>dice il Signore degli eserciti.</p> <div class="titoli">Giusti ed empi nel giorno del Signore</div> <p><sup>13</sup>Duri sono i vostri discorsi contro di me - dice il Signore - e voi andate dicendo: «Che cosa abbiamo detto contro di te?». <sup>14</sup>Avete affermato: «È inutile servire Dio: che vantaggio abbiamo ricevuto dall'aver osservato i suoi comandamenti o dall'aver camminato in lutto davanti al Signore degli eserciti? <sup>15</sup>Dobbiamo invece proclamare beati i superbi che, pur facendo il male, si moltiplicano e, pur provocando Dio, restano impuniti». <sup>16</sup>Allora parlarono tra loro i timorati di Dio. Il Signore porse l'orecchio e li ascoltò: un libro di memorie fu scritto davanti a lui per coloro che lo temono e che onorano il suo nome. <sup>17</sup>Essi diverranno - dice il Signore degli eserciti - la mia proprietà particolare nel giorno che io preparo. Avrò cura di loro come il padre ha cura del figlio che lo serve. <sup>18</sup>Voi allora di nuovo vedrete la differenza fra il giusto e il malvagio, fra chi serve Dio e chi non lo serve.<br> <sup>19</sup>Ecco infatti: sta per venire il giorno rovente come un forno. Allora tutti i superbi e tutti coloro che commettono ingiustizia saranno come paglia; quel giorno, venendo, li brucerà - dice il Signore degli eserciti - fino a non lasciar loro né radice né germoglio. <sup>20</sup>Per voi, che avete timore del mio nome, sorgerà con raggi benefici il sole di giustizia e voi uscirete saltellanti come vitelli dalla stalla. <sup>21</sup>Calpesterete i malvagi ridotti in cenere sotto le piante dei vostri piedi nel giorno che io preparo, dice il Signore degli eserciti.</p> <div class="titoli">Conclusione: il ritorno di Elia</div> <p><sup>22</sup>Tenete a mente la legge del mio servo Mosè,<br>al quale ordinai sull'Oreb<br>precetti e norme per tutto Israele.<br> <sup>23</sup>Ecco, io invierò il profeta Elia prima che giunga<br>il giorno grande e terribile del Signore:<br> <sup>24</sup>egli convertirà il cuore dei padri verso i figli<br>e il cuore dei figli verso i padri,<br>perché io, venendo,<br>non colpisca<br>la terra con lo sterminio.</p>