<div class="titoli">Elogio di chi si applica allo studio della legge del Signore</div> <p><sup>1</sup>Egli ricerca la sapienza di tutti gli antichi<br>e si dedica allo studio delle profezie.<br> <sup>2</sup>Conserva i detti degli uomini famosi<br>e penetra le sottigliezze delle parabole,<br> <sup>3</sup>ricerca il senso recondito dei proverbi<br>e si occupa degli enigmi delle parabole.<br> <sup>4</sup>Svolge il suo compito fra i grandi,<br>lo si vede tra i capi,<br>viaggia in terre di popoli stranieri,<br>sperimentando il bene e il male in mezzo agli uomini.<br> <sup>5</sup>Gli sta a cuore alzarsi di buon mattino<br>per il Signore, che lo ha creato;<br>davanti all'Altissimo fa la sua supplica,<br>apre la sua bocca alla preghiera<br>e implora per i suoi peccati.<br> <sup>6</sup>Se il Signore, che è grande, vorrà,<br>egli sarà ricolmato di spirito d'intelligenza:<br>come pioggia effonderà le parole della sua sapienza<br>e nella preghiera renderà lode al Signore.<br> <sup>7</sup>Saprà orientare il suo consiglio e la sua scienza<br>e riflettere sui segreti di Dio.<br> <sup>8</sup>Manifesterà la dottrina del suo insegnamento,<br>si vanterà della legge dell'alleanza del Signore.<br> <sup>9</sup>Molti loderanno la sua intelligenza,<br>egli non sarà mai dimenticato;<br>non scomparirà il suo ricordo,<br>il suo nome vivrà di generazione in generazione.<br> <sup>10</sup>I popoli parleranno della sua sapienza,<br>l'assemblea proclamerà la sua lode.<br> <sup>11</sup>Se vivrà a lungo, lascerà un nome più famoso di mille altri<br>e quando morrà, avrà già fatto abbastanza per sé.</p> <div class="titoli">Inno a Dio creatore</div> <p><sup>12</sup>Dopo aver riflettuto, parlerò ancora,<br>sono pieno come la luna nel plenilunio.<br> <sup>13</sup>Ascoltatemi, figli santi, e crescete<br>come una rosa che germoglia presso un torrente.<br> <sup>14</sup>Come incenso spargete buon profumo,<br>fate sbocciare fiori come il giglio,<br>alzate la voce e cantate insieme,<br>benedite il Signore per tutte le sue opere.<br> <sup>15</sup>Magnificate il suo nome<br>e proclamate la sua lode,<br>con i canti delle labbra e con le cetre,<br>e nella vostra acclamazione dite così:</p> <p><sup>16</sup>Quanto sono belle tutte le opere del Signore!<br>Ogni suo ordine si compirà a suo tempo!<br> <sup>17</sup>Non bisogna dire: «Che cos'è questo? Perché quello?».<br>Tutto infatti sarà esaminato a suo tempo.<br>Alla sua parola l'acqua si arresta come una massa,<br>a un detto della sua bocca si aprono i serbatoi delle acque.<br> <sup>18</sup>A un suo comando si realizza quanto egli vuole,<br>e nessuno potrà sminuire la sua opera di salvezza.<br> <sup>19</sup>Le opere di ogni uomo sono davanti a lui,<br>non è possibile nascondersi ai suoi occhi;<br> <sup>20</sup>egli guarda da un'eternità all'altra,<br>nulla è straordinario davanti a lui.<br> <sup>21</sup>Non bisogna dire: «Che cos'è questo? Perché quello?».<br>Tutto infatti è stato creato con uno scopo preciso.</p> <p><sup>22</sup>La sua benedizione si diffonde come un fiume<br>e come un diluvio inebria la terra.<br> <sup>23</sup>Così i popoli erediteranno la sua ira,<br>come trasformò le acque in deserto salato.<br> <sup>24</sup>Le sue vie sono diritte per i santi,<br>ma per gli empi sono piene d'inciampi.<br> <sup>25</sup>Per i buoni i beni furono creati sin da principio,<br>allo stesso modo i mali per i peccatori.<br> <sup>26</sup>Le cose di prima necessità per la vita dell'uomo sono:<br>acqua, fuoco, ferro, sale,<br>farina di frumento, latte, miele,<br>succo di uva, olio e vestito.<br> <sup>27</sup>Tutte queste cose sono un bene per i buoni,<br>allo stesso modo si volgono in male per i peccatori.</p> <p><sup>28</sup>Ci sono venti creati per castigare<br>e nella loro furia rafforzano i loro flagelli;<br>quando verrà la fine, scateneranno violenza<br>e placheranno lo sdegno del loro creatore.<br> <sup>29</sup>Fuoco, grandine, fame e morte<br>sono tutte cose create per il castigo.<br> <sup>30</sup>Denti delle fiere, scorpioni, vipere<br>e spade vendicatrici sono per la rovina degli empi.<br> <sup>31</sup>Si rallegrano quando lui li comanda,<br>stanno pronti sulla terra secondo il bisogno<br>e al momento opportuno non trasgrediscono la sua parola.</p> <p><sup>32</sup>Di questo ero convinto fin dal principio,<br>vi ho riflettuto e l'ho messo per iscritto:<br> <sup>33</sup>«Le opere del Signore sono tutte buone;<br>egli provvederà a ogni necessità a suo tempo».<br> <sup>34</sup>Non bisogna dire: «Questo è peggiore di quello».<br>Tutto infatti al tempo giusto sarà riconosciuto buono.<br> <sup>35</sup>E ora cantate inni con tutto il cuore e con la bocca,<br>e benedite il nome del Signore.<br></p>