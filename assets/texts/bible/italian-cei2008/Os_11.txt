<div class="titoli">L'amore di Dio</div> <p><sup>1</sup>Quando Israele era fanciullo,<br>io l'ho amato<br>e dall'Egitto ho chiamato mio figlio.<br> <sup>2</sup>Ma più li chiamavo,<br>più si allontanavano da me;<br>immolavano vittime ai Baal,<br>agli idoli bruciavano incensi.<br> <sup>3</sup>A Èfraim io insegnavo a camminare<br>tenendolo per mano,<br>ma essi non compresero<br>che avevo cura di loro.<br> <sup>4</sup>Io li traevo con legami di bontà,<br>con vincoli d'amore,<br>ero per loro<br>come chi solleva un bimbo alla sua guancia,<br>mi chinavo su di lui<br>per dargli da mangiare.<br> <sup>5</sup>Non ritornerà al paese d'Egitto,<br>ma Assur sarà il suo re,<br>perché non hanno voluto convertirsi.<br> <sup>6</sup>La spada farà strage nelle loro città,<br>spaccherà la spranga di difesa,<br>l'annienterà al di là dei loro progetti.<br> <sup>7</sup>Il mio popolo è duro a convertirsi:<br>chiamato a guardare in alto,<br>nessuno sa sollevare lo sguardo.<br> <sup>8</sup>Come potrei abbandonarti, Èfraim,<br>come consegnarti ad altri, Israele?<br>Come potrei trattarti al pari di Adma,<br>ridurti allo stato di Seboìm?<br>Il mio cuore si commuove dentro di me,<br>il mio intimo freme di compassione.<br> <sup>9</sup>Non darò sfogo all'ardore della mia ira,<br>non tornerò a distruggere Èfraim,<br>perché sono Dio e non uomo;<br>sono il Santo in mezzo a te<br>e non verrò da te nella mia ira.<br> <sup>10</sup>Seguiranno il Signore<br>ed egli ruggirà come un leone:<br>quando ruggirà,<br>accorreranno i suoi figli dall'occidente,<br> <sup>11</sup>accorreranno come uccelli dall'Egitto,<br>come colombe dall'Assiria<br>e li farò abitare nelle loro case.<br>Oracolo del Signore.<br></p>