<div class="titoli">Preghiera a Dio dal profondo dell'angoscia</div> <p><sup>1</sup>Canto. Salmo. Dei figli di Core. Al maestro del coro.<br> Sull'aria di «Macalàt leannòt». Maskil. Di Eman, l'Ezraita.<br><br> <sup>2</sup>Signore, Dio della mia salvezza,<br> davanti a te grido giorno e notte.</p> <p><sup>3</sup>Giunga fino a te la mia preghiera,<br> tendi l'orecchio alla mia supplica.</p> <p><sup>4</sup>Io sono sazio di sventure,<br> la mia vita è sull'orlo degli inferi.</p> <p><sup>5</sup>Sono annoverato fra quelli che scendono nella fossa,<br> sono come un uomo ormai senza forze.</p> <p><sup>6</sup>Sono libero, ma tra i morti,<br> come gli uccisi stesi nel sepolcro,<br> dei quali non conservi più il ricordo,<br> recisi dalla tua mano.</p> <p><sup>7</sup>Mi hai gettato nella fossa più profonda,<br> negli abissi tenebrosi.</p> <p><sup>8</sup>Pesa su di me il tuo furore<br> e mi opprimi con tutti i tuoi flutti.</p> <p><sup>9</sup>Hai allontanato da me i miei compagni,<br> mi hai reso per loro un orrore.<br> Sono prigioniero senza scampo,</p> <p><sup>10</sup>si consumano i miei occhi nel patire.<br> Tutto il giorno ti chiamo, Signore,<br> verso di te protendo le mie mani.</p> <p><sup>11</sup>Compi forse prodigi per i morti?<br> O si alzano le ombre a darti lode?</p> <p><sup>12</sup>Si narra forse la tua bontà nel sepolcro,<br> la tua fedeltà nel regno della morte?</p> <p><sup>13</sup>Si conoscono forse nelle tenebre i tuoi prodigi,<br> la tua giustizia nella terra dell'oblio?</p> <p><sup>14</sup>Ma io, Signore, a te grido aiuto<br> e al mattino viene incontro a te la mia preghiera.</p> <p><sup>15</sup>Perché, Signore, mi respingi?<br> Perché mi nascondi il tuo volto?</p> <p><sup>16</sup>Sin dall'infanzia sono povero e vicino alla morte,<br> sfinito sotto il peso dei tuoi terrori.</p> <p><sup>17</sup>Sopra di me è passata la tua collera,<br> ituoi spaventi mi hanno annientato,</p> <p><sup>18</sup>mi circondano come acqua tutto il giorno,<br> tutti insieme mi avvolgono.</p> <p><sup>19</sup>Hai allontanato da me amici e conoscenti,<br> mi fanno compagnia soltanto le tenebre.</p> <p></p>