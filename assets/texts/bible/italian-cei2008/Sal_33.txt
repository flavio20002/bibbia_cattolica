<div class="titoli">Inno a Dio, creatore e Signore della storia</div> <p><sup>1</sup>Esultate, o giusti, nel Signore;<br> per gli uomini retti è bella la lode.</p> <p><sup>2</sup>Lodate il Signore con la cetra,<br> con l'arpa a dieci corde a lui cantate.</p> <p><sup>3</sup>Cantate al Signore un canto nuovo,<br> con arte suonate la cetra e acclamate,</p> <p><sup>4</sup>perché retta è la parola del Signore<br> e fedele ogni sua opera.</p> <p><sup>5</sup>Egli ama la giustizia e il diritto;<br> dell'amore del Signore è piena la terra.</p> <p><sup>6</sup>Dalla parola del Signore furono fatti i cieli,<br> dal soffio della sua bocca ogni loro schiera.</p> <p><sup>7</sup>Come in un otre raccoglie le acque del mare,<br> chiude in riserve gli abissi.</p> <p><sup>8</sup>Tema il Signore tutta la terra,<br> tremino davanti a lui gli abitanti del mondo,</p> <p><sup>9</sup>perché egli parlò e tutto fu creato,<br> comandò e tutto fu compiuto.</p> <p><sup>10</sup>Il Signore annulla i disegni delle nazioni,<br> rende vani i progetti dei popoli.</p> <p><sup>11</sup>Ma il disegno del Signore sussiste per sempre,<br> i progetti del suo cuore per tutte le generazioni.</p> <p><sup>12</sup>Beata la nazione che ha il Signore come Dio,<br> il popolo che egli ha scelto come sua eredità.</p> <p><sup>13</sup>Il Signore guarda dal cielo:<br> egli vede tutti gli uomini;</p> <p><sup>14</sup>dal trono dove siede<br> scruta tutti gli abitanti della terra,</p> <p><sup>15</sup>lui, che di ognuno ha plasmato il cuore<br> e ne comprende tutte le opere.</p> <p><sup>16</sup>Il re non si salva per un grande esercito<br> né un prode scampa per il suo grande vigore.</p> <p><sup>17</sup>Un'illusione è il cavallo per la vittoria,<br> e neppure un grande esercito può dare salvezza.</p> <p><sup>18</sup>Ecco, l'occhio del Signore è su chi lo teme,<br> su chi spera nel suo amore,</p> <p><sup>19</sup>per liberarlo dalla morte<br> e nutrirlo in tempo di fame.</p> <p><sup>20</sup>L'anima nostra attende il Signore:<br> egli è nostro aiuto e nostro scudo.</p> <p><sup>21</sup>È in lui che gioisce il nostro cuore,<br> nel suo santo nome noi confidiamo.</p> <p><sup>22</sup>Su di noi sia il tuo amore, Signore,<br> come da te noi speriamo.</p> <p></p>