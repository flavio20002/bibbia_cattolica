<div class="titoli">Vittoria di Ciro</div> <p><sup>1</sup>Dice il Signore del suo eletto, di Ciro:<br>«Io l'ho preso per la destra,<br>per abbattere davanti a lui le nazioni,<br>per sciogliere le cinture ai fianchi dei re,<br>per aprire davanti a lui i battenti delle porte<br>e nessun portone rimarrà chiuso.<br> <sup>2</sup>Io marcerò davanti a te;<br>spianerò le asperità del terreno,<br>spezzerò le porte di bronzo,<br>romperò le spranghe di ferro.<br> <sup>3</sup>Ti consegnerò tesori nascosti<br>e ricchezze ben celate,<br>perché tu sappia che io sono il Signore,<br>Dio d'Israele, che ti chiamo per nome.<br> <sup>4</sup>Per amore di Giacobbe, mio servo,<br>e d'Israele, mio eletto,<br>io ti ho chiamato per nome,<br>ti ho dato un titolo, sebbene tu non mi conosca.<br> <sup>5</sup>Io sono il Signore e non c'è alcun altro,<br>fuori di me non c'è dio;<br>ti renderò pronto all'azione, anche se tu non mi conosci,<br> <sup>6</sup>perché sappiano dall'oriente e dall'occidente<br>che non c'è nulla fuori di me.<br>Io sono il Signore, non ce n'è altri.<br> <sup>7</sup>Io formo la luce e creo le tenebre,<br>faccio il bene e provoco la sciagura;<br>io, il Signore, compio tutto questo.<br> <sup>8</sup>Stillate, cieli, dall'alto<br>e le nubi facciano piovere la giustizia;<br>si apra la terra e produca la salvezza<br>e germogli insieme la giustizia.<br>Io, il Signore, ho creato tutto questo».<br> </p> <div class="titoli">Dio è libero e sovrano nell'attuare il suo disegno</div> <p><sup>9</sup>Guai a chi contende con chi lo ha plasmato,<br>un vaso fra altri vasi d'argilla.<br>Dirà forse la creta al vasaio: «Che cosa fai?»<br>oppure: «La tua opera non ha manici»?<br> <sup>10</sup>Guai a chi dice a un padre: «Che cosa generi?»<br>o a una donna: «Che cosa partorisci?».<br> <sup>11</sup>Così dice il Signore,<br>il Santo d'Israele, che lo ha plasmato:<br>«Volete interrogarmi sul futuro dei miei figli<br>e darmi ordini sul lavoro delle mie mani?<br> <sup>12</sup>Io ho fatto la terra e su di essa ho creato l'uomo;<br>io con le mani ho dispiegato i cieli<br>e do ordini a tutto il loro esercito.<br> <sup>13</sup>Io l'ho suscitato per la giustizia;<br>spianerò tutte le sue vie.<br>Egli ricostruirà la mia città<br>e rimanderà i miei deportati,<br>non per denaro e non per regali»,<br>dice il Signore degli eserciti.<br> </p> <div class="titoli">Il Signore è l'unico Dio e Salvatore</div> <p><sup>14</sup>Così dice il Signore:<br>«Le ricchezze d'Egitto e le merci dell'Etiopia<br>e i Sebei dall'alta statura<br>passeranno a te, saranno tuoi;<br>ti seguiranno in catene,<br>si prostreranno davanti a te,<br>ti diranno supplicanti:<br>«Solo in te è Dio; non ce n'è altri,<br>non esistono altri dèi»».<br> <sup>15</sup>Veramente tu sei un Dio nascosto,<br>Dio d'Israele, salvatore.<br> <sup>16</sup>Saranno confusi e svergognati<br>quanti s'infuriano contro di lui;<br>se ne andranno con vergogna<br>quelli che fabbricano idoli.<br> <sup>17</sup>Israele sarà salvato dal Signore<br>con salvezza eterna.<br>Non sarete confusi né svergognati<br>nei secoli, per sempre.<br> <sup>18</sup>Poiché così dice il Signore,<br>che ha creato i cieli,<br>egli, il Dio che ha plasmato<br>e fatto la terra e l'ha resa stabile,<br>non l'ha creata vuota,<br>ma l'ha plasmata perché fosse abitata:<br>«Io sono il Signore, non ce n'è altri.<br> <sup>19</sup>Io non ho parlato in segreto,<br>in un angolo tenebroso della terra.<br>Non ho detto alla discendenza di Giacobbe:<br>«Cercatemi nel vuoto!».<br>Io sono il Signore, che parlo con giustizia,<br>che annuncio cose rette.<br> <sup>20</sup>Radunatevi e venite,<br>avvicinatevi tutti insieme,<br>superstiti delle nazioni!<br>Non comprendono quelli che portano<br>un loro idolo di legno <br>e pregano un dio<br>che non può salvare.<br> <sup>21</sup>Raccontate, presentate le prove,<br>consigliatevi pure insieme!<br>Chi ha fatto sentire ciò da molto tempo<br>e chi l'ha raccontato fin da allora?<br>Non sono forse io, il Signore?<br>Fuori di me non c'è altro dio;<br>un dio giusto e salvatore<br>non c'è all'infuori di me.<br> <sup>22</sup>Volgetevi a me e sarete salvi,<br>voi tutti confini della terra,<br>perché io sono Dio, non ce n'è altri.<br> <sup>23</sup>Lo giuro su me stesso,<br>dalla mia bocca esce la giustizia,<br>una parola che non torna indietro:<br>davanti a me si piegherà ogni ginocchio,<br>per me giurerà ogni lingua».<br> <sup>24</sup>Si dirà: «Solo nel Signore<br>si trovano giustizia e potenza!».<br>Verso di lui verranno, coperti di vergogna,<br>quanti ardevano d'ira contro di lui.<br> <sup>25</sup>Dal Signore otterrà giustizia e gloria<br>tutta la stirpe d'Israele.</p>