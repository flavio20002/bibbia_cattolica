<div class="titoli">Territorio riservato al santuario e al suo personale</div> <p><sup>1</sup>Quando voi spartirete a sorte la terra, in eredità, preleverete dal territorio, in offerta al Signore, una porzione sacra, lunga venticinquemila cubiti e larga ventimila: essa sarà santa per tutta la sua estensione. <sup>2</sup>Di essa sarà per il santuario un quadrato di cinquecento cubiti per cinquecento, con una zona libera all'intorno di cinquanta cubiti. <sup>3</sup>In quella superficie misurerai un tratto di venticinquemila cubiti di lunghezza per diecimila di larghezza, dove sarà il santuario, il Santo dei Santi. <sup>4</sup>Esso sarà la parte sacra del paese, sarà per i sacerdoti ministri del santuario, che si avvicinano per servire il Signore: questo luogo servirà per le loro case e come luogo sacro per il santuario. <sup>5</sup>Uno spazio di venticinquemila cubiti di lunghezza per diecimila di larghezza sarà il possesso dei leviti che servono nel tempio, con città dove abitare. <sup>6</sup>Come possesso poi della città assegnerete un tratto di cinquemila cubiti di larghezza per venticinquemila di lunghezza, parallelo alla parte assegnata al santuario: apparterrà a tutta la casa d'Israele.<br> <sup>7</sup>Al principe sarà assegnato un possesso di qua e di là della parte sacra e del territorio della città, al fianco della parte sacra offerta e al fianco del territorio della città, a occidente fino all'estremità occidentale e a oriente fino al confine orientale, per una lunghezza uguale a ognuna delle parti, dal confine occidentale fino a quello orientale. <sup>8</sup>Questa sarà la sua terra, il suo possesso in Israele e così i miei prìncipi non opprimeranno il mio popolo, ma lasceranno la terra alla casa d'Israele, alle sue tribù.<br> </p> <div class="titoli">Diritti del principe</div> <p><sup>9</sup>Così dice il Signore Dio: Basta, prìncipi d'Israele, basta con le violenze e le rapine! Agite secondo il diritto e la giustizia; eliminate le vostre estorsioni dal mio popolo. Oracolo del Signore Dio. <sup>10</sup>Abbiate bilance giuste, <i>efa</i> giusta, <i>bat</i> giusto. <sup>11</sup>L'<i>efa</i> e il <i>bat</i> saranno della medesima misura, in modo che il <i>bat</i>e l'<i>efa</i> contengano un decimo di <i>homer</i>; la loro misura sarà in relazione all'<i>homer</i>. <sup>12</sup>Il siclo sarà di venti <i>ghera</i>: venti sicli, venticinque sicli e quindici sicli saranno la vostra mina.<br> <sup>13</sup>Questa sarà l'offerta che voi preleverete: un sesto di <i>efa</i> per ogni <i>homer</i> di frumento e un sesto di <i>efa</i>per ogni <i>homer</i> di orzo. <sup>14</sup>Norma per l'olio - che si misura con il <i>bat</i> - è un decimo di <i>bat</i> per ogni <i>kor</i>. Dieci <i>bat</i> corrispondono a un <i>homer</i>, perché dieci <i>bat</i> formano un <i>homer</i>. <sup>15</sup>Dal gregge, dai prati fertili d'Israele, una pecora ogni duecento. Questa sarà data per le oblazioni, per gli olocausti, per i sacrifici di comunione, in espiazione per loro. Oracolo del Signore Dio. <sup>16</sup>Tutta la popolazione del paese dovrà prelevare quest'offerta per il principe d'Israele. <sup>17</sup>A carico del principe saranno gli olocausti, le oblazioni e le libagioni nelle solennità, nei noviluni e nei sabati, in tutte le feste della casa d'Israele. Egli provvederà per il sacrificio per il peccato, l'oblazione, l'olocausto e il sacrificio di comunione per l'espiazione della casa d'Israele.<br> </p> <div class="titoli">Festa della Pasqua e delle Capanne</div> <p><sup>18</sup>Così dice il Signore Dio: Il primo giorno del primo mese, prenderai un giovenco senza difetti e purificherai il santuario. <sup>19</sup>Il sacerdote prenderà il sangue della vittima del sacrificio per il peccato e lo metterà sugli stipiti del tempio e sui quattro angoli dello zoccolo dell'altare e sugli stipiti delle porte del cortile interno. <sup>20</sup>Lo stesso farà il sette del mese per chi abbia peccato per errore o per ignoranza: così purificherete il tempio. <sup>21</sup>Il quattordici del primo mese sarà per voi la Pasqua, festa d'una settimana di giorni: si mangerà pane azzimo. <sup>22</sup>In quel giorno il principe offrirà, per sé e per tutta la popolazione del paese, un giovenco in sacrificio per il peccato; <sup>23</sup>nei sette giorni della festa offrirà in olocausto al Signore sette giovenchi e sette montoni, senza difetti, in ognuno dei sette giorni, e un capro in sacrificio per il peccato, ogni giorno. <sup>24</sup>In oblazione offrirà un'<i>efa</i> per giovenco e un'<i>efa</i> per montone, con un <i>hin</i> di olio per ogni <i>efa</i>.<br> <sup>25</sup>Il quindici del settimo mese, alla festa, farà altrettanto per sette giorni, per i sacrifici per il peccato, per gli olocausti, le oblazioni e l'olio.<br></p>