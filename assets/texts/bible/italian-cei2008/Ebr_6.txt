<div class="titoli">Fedeltà di Dio</div> <p><sup>1</sup>Perciò, lasciando da parte il discorso iniziale su Cristo, passiamo a ciò che è completo, senza gettare di nuovo le fondamenta: la rinuncia alle opere morte e la fede in Dio, <sup>2</sup>la dottrina dei battesimi, l'imposizione delle mani, la risurrezione dei morti e il giudizio eterno. <sup>3</sup>Questo noi lo faremo, se Dio lo permette.<br> <sup>4</sup>Quelli, infatti, che sono stati una volta illuminati e hanno gustato il dono celeste, sono diventati partecipi dello Spirito Santo <sup>5</sup>e hanno gustato la buona parola di Dio e i prodigi del mondo futuro. <sup>6</sup>Tuttavia, se sono caduti, è impossibile rinnovarli un'altra volta portandoli alla conversione, dal momento che, per quanto sta in loro, essi crocifiggono di nuovo il Figlio di Dio e lo espongono all'infamia. <sup>7</sup>Infatti, una terra imbevuta della pioggia che spesso cade su di essa, se produce erbe utili a quanti la coltivano, riceve benedizione da Dio; <sup>8</sup>ma se produce spine e rovi, non vale nulla ed è vicina alla maledizione: finirà bruciata!<br> <sup>9</sup>Anche se a vostro riguardo, carissimi, parliamo così, abbiamo fiducia che vi siano in voi cose migliori, che portano alla salvezza. <sup>10</sup>Dio infatti non è ingiusto tanto da dimenticare il vostro lavoro e la carità che avete dimostrato verso il suo nome, con i servizi che avete reso e che tuttora rendete ai santi. <sup>11</sup>Desideriamo soltanto che ciascuno di voi dimostri il medesimo zelo perché la sua speranza abbia compimento sino alla fine, <sup>12</sup>perché non diventiate pigri, ma piuttosto imitatori di coloro che, con la fede e la costanza, divengono eredi delle promesse.<br> <sup>13</sup>Quando infatti Dio fece la promessa ad Abramo, non potendo giurare per uno superiore a sé, giurò per se stesso <sup>14</sup>dicendo: <i>Ti benedirò con ogni benedizione e renderò molto numerosa la tua discendenza</i>. <sup>15</sup>Così Abramo, con la sua costanza, ottenne ciò che gli era stato promesso. <sup>16</sup>Gli uomini infatti giurano per qualcuno maggiore di loro, e per loro il giuramento è una garanzia che pone fine a ogni controversia. <sup>17</sup>Perciò Dio, volendo mostrare più chiaramente agli eredi della promessa l'irrevocabilità della sua decisione, intervenne con un giuramento, <sup>18</sup>affinché, grazie a due atti irrevocabili, nei quali è impossibile che Dio mentisca, noi, che abbiamo cercato rifugio in lui, abbiamo un forte incoraggiamento ad afferrarci saldamente alla speranza che ci è proposta. <sup>19</sup>In essa infatti abbiamo come un'àncora sicura e salda per la nostra vita: essa entra fino al di là del velo del santuario, <sup>20</sup>dove Gesù è entrato come precursore per noi, divenuto sommo sacerdote per sempre secondo l'ordine di Melchìsedek.<i><br></i></p>