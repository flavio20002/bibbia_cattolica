<div class="titoli">Le tenebre come castigo degli Egiziani</div> <p><sup>1</sup>I tuoi giudizi sono grandi e difficili da spiegare;<br>per questo le anime senza istruzione si sono ingannate.<br> <sup>2</sup>Infatti gli ingiusti, avendo preteso di dominare il popolo santo,<br>prigionieri delle tenebre e incatenati a una lunga notte,<br>chiusi sotto i loro tetti, giacevano esclusi dalla provvidenza eterna.<br> <sup>3</sup>Credendo di restare nascosti con i loro peccati segreti,<br>sotto il velo oscuro dell'oblio,<br>furono dispersi, terribilmente spaventati <br>e sconvolti da visioni.<br> <sup>4</sup>Neppure il nascondiglio in cui si trovavano li preservò dal timore,<br>ma suoni spaventosi rimbombavano intorno a loro<br>e apparivano lugubri spettri dai volti tristi.<br> <sup>5</sup>Nessun fuoco, per quanto intenso, riusciva a far luce,<br>neppure le luci più splendenti degli astri<br>riuscivano a rischiarare dall'alto quella notte cupa.<br> <sup>6</sup>Appariva loro solo una massa di fuoco, improvvisa, tremenda;<br>atterriti da quella fugace visione,<br>credevano ancora peggiori le cose che vedevano.<br> <sup>7</sup>Fallivano i ritrovati della magia,<br>e il vanto della loro saggezza era svergognato.<br> <sup>8</sup>Infatti quelli che promettevano di cacciare<br>timori e inquietudini dall'anima malata,<br>languivano essi stessi in un ridicolo timore.<br> <sup>9</sup>Anche se nulla di spaventoso li atterriva,<br>messi in agitazione al passare delle bestie e ai sibili dei rettili,<br>morivano di tremore, <br>rifiutando persino di guardare l'aria che in nessun modo si può evitare.<br> <sup>10</sup>La malvagità condannata dalla propria testimonianza<br>è qualcosa di vile<br>e, oppressa dalla coscienza, aumenta sempre le difficoltà.<br> <sup>11</sup>La paura infatti altro non è che l'abbandono degli aiuti della ragione;<br> <sup>12</sup>quanto meno ci si affida nell'intimo a tali aiuti,<br>tanto più grave è l'ignoranza della causa che provoca il tormento.<br> <sup>13</sup>Ma essi, durante tale notte davvero impotente,<br>uscita dagli antri del regno dei morti anch'esso impotente,<br>mentre dormivano il medesimo sonno,<br> <sup>14</sup>ora erano tormentati da fantasmi mostruosi,<br>ora erano paralizzati, traditi dal coraggio,<br>perché una paura improvvisa e inaspettata si era riversata su di loro.<br> <sup>15</sup>Così chiunque, come caduto là dove si trovava,<br>era custodito chiuso in un carcere senza sbarre:<br> <sup>16</sup>agricoltore o pastore<br>o lavoratore che fatica nel deserto,<br>sorpreso, subiva l'ineluttabile destino,<br>perché tutti erano legati dalla stessa catena di tenebre.<br> <sup>17</sup>Il vento che sibila<br>o canto melodioso di uccelli tra folti rami<br>o suono cadenzato dell'acqua che scorre con forza<br>o cupo fragore di rocce che precipitano<br> <sup>18</sup>o corsa invisibile di animali imbizzarriti<br>o urla di crudelissime belve ruggenti<br>o eco rimbalzante dalle cavità dei monti,<br>tutto li paralizzava riempiendoli di terrore.<br> <sup>19</sup>Il mondo intero splendeva di luce smagliante<br>e attendeva alle sue opere senza impedimento.<br> <sup>20</sup>Soltanto su di loro si stendeva una notte profonda,<br>immagine della tenebra che li avrebbe avvolti;<br>ma essi erano a se stessi più gravosi delle tenebre.<br></p>