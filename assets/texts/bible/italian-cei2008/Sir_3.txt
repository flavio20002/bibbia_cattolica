<div class="titoli">Onorare il padre e la madre</div> <p><sup>1</sup>Figli, ascoltate me, vostro padre,<br>e agite in modo da essere salvati.<br> <sup>2</sup>Il Signore infatti ha glorificato il padre al di sopra dei figli<br>e ha stabilito il diritto della madre sulla prole.<br> <sup>3</sup>Chi onora il padre espia i peccati,<br> <sup>4</sup>chi onora sua madre è come chi accumula tesori.<br> <sup>5</sup>Chi onora il padre avrà gioia dai propri figli<br>e sarà esaudito nel giorno della sua preghiera.<br> <sup>6</sup>Chi glorifica il padre vivrà a lungo,<br>chi obbedisce al Signore darà consolazione alla madre.<br> <sup>7</sup>Chi teme il Signore, onora il padre<br>e serve come padroni i suoi genitori.<br> <sup>8</sup>Con le azioni e con le parole onora tuo padre,<br>perché scenda su di te la sua benedizione,<br> <sup>9</sup>poiché la benedizione del padre consolida le case dei figli,<br>la maledizione della madre ne scalza le fondamenta.<br> <sup>10</sup>Non vantarti del disonore di tuo padre,<br>perché il disonore del padre non è gloria per te;<br> <sup>11</sup>la gloria di un uomo dipende dall'onore di suo padre,<br>vergogna per i figli è una madre nel disonore.<br> <sup>12</sup>Figlio, soccorri tuo padre nella vecchiaia,<br>non contristarlo durante la sua vita.<br> <sup>13</sup>Sii indulgente, anche se perde il senno, <br>e non disprezzarlo, mentre tu sei nel pieno vigore.<br> <sup>14</sup>L'opera buona verso il padre non sarà dimenticata,<br>otterrà il perdono dei peccati, rinnoverà la tua casa.<br> <sup>15</sup>Nel giorno della tua tribolazione Dio si ricorderà di te,<br>come brina al calore si scioglieranno i tuoi peccati.<br> <sup>16</sup>Chi abbandona il padre è come un bestemmiatore,<br>chi insulta sua madre è maledetto dal Signore.</p> <div class="titoli">L'umiltà</div> <p><sup>17</sup>Figlio, compi le tue opere con mitezza,<br>e sarai amato più di un uomo generoso.<br> <sup>18</sup>Quanto più sei grande, tanto più fatti umile,<br>e troverai grazia davanti al Signore.<br> <sup>19</sup>Molti sono gli uomini orgogliosi e superbi,<br>ma ai miti Dio rivela i suoi segreti.<br> <sup>20</sup>Perché grande è la potenza del Signore,<br>e dagli umili egli è glorificato.<br> <sup>21</sup>Non cercare cose troppo difficili per te<br>e non scrutare cose troppo grandi per te.<br> <sup>22</sup>Le cose che ti sono comandate, queste considera:<br> non hai bisogno di quelle nascoste.<br> <sup>23</sup>Non affaticarti in opere superflue,<br>ti è stato mostrato infatti più di quanto possa comprendere la mente umana.<br> <sup>24</sup>La presunzione ha fatto smarrire molti<br>e le cattive illusioni hanno fuorviato i loro pensieri.<br> <sup>25</sup>Se non hai le pupille, tu manchi di luce;<br>se ti manca la scienza, non dare consigli.<br> </p> <div class="titoli">L'orgoglio</div> <p><sup>26</sup>Un cuore ostinato alla fine cadrà nel male, <br>chi ama il pericolo in esso si perderà.<br> <sup>27</sup>Un cuore ostinato sarà oppresso da affanni,<br>il peccatore aggiungerà peccato a peccato.<br> <sup>28</sup>Per la misera condizione del superbo non c'è rimedio,<br>perché in lui è radicata la pianta del male.<br> <sup>29</sup>Il cuore sapiente medita le parabole,<br>un orecchio attento è quanto desidera il saggio.<br> <sup>30</sup>L'acqua spegne il fuoco che divampa,<br>l'elemosina espia i peccati.<br> <sup>31</sup>Chi ricambia il bene provvede all'avvenire,<br>al tempo della caduta troverà sostegno.<br></p>