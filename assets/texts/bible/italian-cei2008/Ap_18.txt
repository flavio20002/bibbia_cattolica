<div class="titoli">Caduta di Babilonia</div> <p> <sup>1</sup>Dopo questo, vidi un altro angelo discendere dal cielo con grande potere, e la terra fu illuminata dal suo splendore.<br> <sup>2</sup>Gridò a gran voce:</p> <p class="rientrato">«È caduta, è caduta Babilonia la grande,<br>ed è diventata covo di demòni,<br>rifugio di ogni spirito impuro,<br>rifugio di ogni uccello impuro<br>e rifugio di ogni bestia impura e orrenda.<br> <sup>3</sup>Perché tutte le nazioni hanno bevuto<br>del vino della sua sfrenata prostituzione,<br>i re della terra si sono prostituiti con essa<br>e i mercanti della terra si sono arricchiti<br>del suo lusso sfrenato».</p> <p> <sup>4</sup>E udii un'altra voce dal cielo:</p> <p class="rientrato">«Uscite, popolo mio, da essa,<br>per non associarvi ai suoi peccati<br>e non ricevere parte dei suoi flagelli.<br> <sup>5</sup>Perché i suoi peccati si sono accumulati fino al cielo<br>e Dio si è ricordato delle sue iniquità.<br> <sup>6</sup>Ripagàtela con la sua stessa moneta,<br>retribuitela con il doppio dei suoi misfatti.<br>Versàtele doppia misura nella coppa in cui beveva.<br> <sup>7</sup>Quanto ha speso per la sua gloria e il suo lusso,<br>tanto restituitele in tormento e afflizione.<br>Poiché diceva in cuor suo:<br>«Seggo come regina,<br>vedova non sono<br>e lutto non vedrò».<br> <sup>8</sup>Per questo, in un solo giorno,<br>verranno i suoi flagelli:<br>morte, lutto e fame.<br>Sarà bruciata dal fuoco,<br>perché potente Signore è Dio<br>che l'ha condannata».</p> <p> <sup>9</sup>I re della terra, che con essa si sono prostituiti e hanno vissuto nel lusso, piangeranno e si lamenteranno a causa sua, quando vedranno il fumo del suo incendio, <sup>10</sup>tenendosi a distanza per paura dei suoi tormenti, e diranno:</p> <p class="rientrato">«Guai, guai, città immensa,<br>Babilonia, città possente;<br>in un'ora sola è giunta la tua condanna!».</p> <p> <sup>11</sup>Anche i mercanti della terra piangono e si lamentano su di essa, perché nessuno compera più le loro merci: <sup>12</sup>i loro carichi d'oro, d'argento e di pietre preziose, di perle, di lino, di porpora, di seta e di scarlatto; legni profumati di ogni specie, oggetti d'avorio, di legno, di bronzo, di ferro, di marmo; <sup>13</sup>cinnamòmo, amòmo, profumi, unguento, incenso, vino, olio, fior di farina, frumento, bestiame, greggi, cavalli, carri, schiavi e vite umane.</p> <p class="rientrato"> <sup>14</sup>«I frutti che ti piacevano tanto<br>si sono allontanati da te;<br>tutto quel lusso e quello splendore<br>per te sono perduti<br>e mai più potranno trovarli».</p> <p> <sup>15</sup>I mercanti, divenuti ricchi grazie a essa, si terranno a distanza per timore dei suoi tormenti; piangendo e lamentandosi, diranno:</p> <p class="rientrato"> <sup>16</sup>«Guai, guai, la grande città,<br>tutta ammantata di lino puro,<br>di porpora e di scarlatto,<br>adorna d'oro,<br>di pietre preziose e di perle!<br> <sup>17</sup>In un'ora sola<br>tanta ricchezza è andata perduta!».</p> <p>Tutti i comandanti di navi, tutti gli equipaggi, i naviganti e quanti commerciano per mare si tenevano a distanza <sup>18</sup>e gridavano, guardando il fumo del suo incendio: «Quale città fu mai simile all'immensa città?». <sup>19</sup>Si gettarono la polvere sul capo, e fra pianti e lamenti gridavano:</p> <p class="rientrato">«Guai, guai, città immensa, <br>di cui si arricchirono<br>quanti avevano navi sul mare:<br>in un'ora sola fu ridotta a un deserto!<br> <sup>20</sup>Esulta su di essa, o cielo,<br>e voi, santi, apostoli, profeti,<br>perché, condannandola,<br>Dio vi ha reso giustizia!».</p> <p> <sup>21</sup>Un angelo possente prese allora una pietra, grande come una màcina, e la gettò nel mare esclamando:</p> <p class="rientrato">«Con questa violenza sarà distrutta<br>Babilonia, la grande città,<br>e nessuno più la troverà.<br> <sup>22</sup>Il suono dei musicisti,<br>dei suonatori di cetra, di flauto e di tromba,<br>non si udrà più in te;<br>ogni artigiano di qualsiasi mestiere<br>non si troverà più in te;<br>il rumore della màcina<br>non si udrà più in te;<br> <sup>23</sup>la luce della lampada<br>non brillerà più in te;<br>la voce dello sposo e della sposa<br>non si udrà più in te.<br>Perché i tuoi mercanti erano i grandi della terra<br>e tutte le nazioni dalle tue droghe furono sedotte.<br> <sup>24</sup>In essa fu trovato il sangue di profeti e di santi<br>e di quanti furono uccisi sulla terra».<br></p>