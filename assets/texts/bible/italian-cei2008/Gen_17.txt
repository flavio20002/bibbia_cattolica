<div class="titoli">Nuovo racconto dell'alleanza</div> </p><p><p><sup>1</sup>Quando Abram ebbe novantanove anni, il Signore gli apparve e gli disse:<br> <br>«Io sono Dio l'Onnipotente:<br>cammina davanti a me<br>e sii integro.<br> <sup>2</sup>Porrò la mia alleanza tra me e te<br>e ti renderò molto, molto numeroso».<br> <br> <sup>3</sup>Subito Abram si prostrò con il viso a terra e Dio parlò con lui:<br> <br> <sup>4</sup>«Quanto a me, ecco, la mia alleanza è con te:<br>diventerai padre di una moltitudine di nazioni.<br> <sup>5</sup>Non ti chiamerai più Abram,<br>ma ti chiamerai Abramo,<br>perché padre di una moltitudine di nazioni ti renderò.<br> <br> <sup>6</sup>E ti renderò molto, molto fecondo; ti farò diventare nazioni e da te usciranno dei re. <sup>7</sup>Stabilirò la mia alleanza con te e con la tua discendenza dopo di te, di generazione in generazione, come alleanza perenne, per essere il Dio tuo e della tua discendenza dopo di te. <sup>8</sup>La terra dove sei forestiero, tutta la terra di Canaan, la darò in possesso per sempre a te e alla tua discendenza dopo di te; sarò il loro Dio».<br> <sup>9</sup>Disse Dio ad Abramo: «Da parte tua devi osservare la mia alleanza, tu e la tua discendenza dopo di te, di generazione in generazione. <sup>10</sup>Questa è la mia alleanza che dovete osservare, alleanza tra me e voi e la tua discendenza dopo di te: sia circonciso tra voi ogni maschio. <sup>11</sup>Vi lascerete circoncidere la carne del vostro prepuzio e ciò sarà il segno dell'alleanza tra me e voi. <sup>12</sup>Quando avrà otto giorni, sarà circonciso tra voi ogni maschio di generazione in generazione, sia quello nato in casa sia quello comprato con denaro da qualunque straniero che non sia della tua stirpe. <sup>13</sup>Deve essere circonciso chi è nato in casa e chi viene comprato con denaro; così la mia alleanza sussisterà nella vostra carne come alleanza perenne. <sup>14</sup>Il maschio non circonciso, di cui cioè non sarà stata circoncisa la carne del prepuzio, sia eliminato dal suo popolo: ha violato la mia alleanza».<br> <sup>15</sup>Dio aggiunse ad Abramo: «Quanto a Sarài tua moglie, non la chiamerai più Sarài, ma Sara. <sup>16</sup>Io la benedirò e anche da lei ti darò un figlio; la benedirò e diventerà nazioni, e re di popoli nasceranno da lei». <sup>17</sup>Allora Abramo si prostrò con la faccia a terra e rise e pensò: «A uno di cento anni può nascere un figlio? E Sara all'età di novant'anni potrà partorire?». <sup>18</sup>Abramo disse a Dio: «Se almeno Ismaele potesse vivere davanti a te!». <sup>19</sup>E Dio disse: «No, Sara, tua moglie, ti partorirà un figlio e lo chiamerai Isacco. Io stabilirò la mia alleanza con lui come alleanza perenne, per essere il Dio suo e della sua discendenza dopo di lui. <sup>20</sup>Anche riguardo a Ismaele io ti ho esaudito: ecco, io lo benedico e lo renderò fecondo e molto, molto numeroso: dodici prìncipi egli genererà e di lui farò una grande nazione. <sup>21</sup>Ma stabilirò la mia alleanza con Isacco, che Sara ti partorirà a questa data l'anno venturo». <sup>22</sup>Dio terminò così di parlare con lui e lasciò Abramo, levandosi in alto.<br> <sup>23</sup>Allora Abramo prese Ismaele, suo figlio, e tutti i nati nella sua casa e tutti quelli comprati con il suo denaro, tutti i maschi appartenenti al personale della casa di Abramo, e circoncise la carne del loro prepuzio in quello stesso giorno, come Dio gli aveva detto. <sup>24</sup>Abramo aveva novantanove anni, quando si fece circoncidere la carne del prepuzio. <sup>25</sup>Ismaele, suo figlio, aveva tredici anni quando gli fu circoncisa la carne del prepuzio. <sup>26</sup>In quello stesso giorno furono circoncisi Abramo e Ismaele, suo figlio. <sup>27</sup>E tutti gli uomini della sua casa, quelli nati in casa e quelli comprati con denaro dagli stranieri, furono circoncisi con lui.<br></p>