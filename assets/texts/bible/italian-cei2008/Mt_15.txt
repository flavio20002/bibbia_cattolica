<div class="titoli">Nuova polemica con i farisei</div> <p><sup>1</sup>In quel tempo alcuni farisei e alcuni scribi, venuti da Gerusalemme, si avvicinarono a Gesù e gli dissero: <sup>2</sup>«Perché i tuoi discepoli trasgrediscono la tradizione degli antichi? Infatti quando prendono cibo non si lavano le mani!». <sup>3</sup>Ed egli rispose loro: «E voi, perché trasgredite il comandamento di Dio in nome della vostra tradizione? <br> <sup>4</sup>Dio ha detto: <i>Onora il padre e la madre</i> e inoltre: <i>Chi maledice il padre o la madre sia messo a morte</i>.<br> <sup>5</sup>Voi invece dite: «Chiunque dichiara al padre o alla madre: Ciò con cui dovrei aiutarti è un'offerta a Dio, <sup>6</sup>non è più tenuto a onorare suo padre». Così avete annullato la parola di Dio con la vostra tradizione. <br> <sup>7</sup>Ipocriti! Bene ha profetato di voi Isaia, dicendo:</p> <p class="rientrato"><sup>8</sup>Questo popolo mi onora con le labbra,<br>ma il suo cuore è lontano da me.<br><sup>9</sup>Invano essi mi rendono culto,<br>insegnando dottrine che sono precetti di uomini».</p> <p><sup>10</sup>Poi, riunita la folla, disse loro: «Ascoltate e comprendete bene! <sup>11</sup>Non ciò che entra nella bocca rende impuro l'uomo; ciò che esce dalla bocca, questo rende impuro l'uomo!».<br> <sup>12</sup>Allora i discepoli si avvicinarono per dirgli: «Sai che i farisei, a sentire questa parola, si sono scandalizzati?». <sup>13</sup>Ed egli rispose: «Ogni pianta, che non è stata piantata dal Padre mio celeste, verrà sradicata. <sup>14</sup>Lasciateli stare! Sono ciechi e guide di ciechi. E quando un cieco guida un altro cieco, tutti e due cadranno in un fosso!». <br> <sup>15</sup>Pietro allora gli disse: «Spiegaci questa parabola». <sup>16</sup>Ed egli rispose: «Neanche voi siete ancora capaci di comprendere? <sup>17</sup>Non capite che tutto ciò che entra nella bocca, passa nel ventre e viene gettato in una fogna? <sup>18</sup>Invece ciò che esce dalla bocca proviene dal cuore. Questo rende impuro l'uomo. <sup>19</sup>Dal cuore, infatti, provengono propositi malvagi, omicidi, adultèri, impurità, furti, false testimonianze, calunnie. <sup>20</sup>Queste sono le cose che rendono impuro l'uomo; ma il mangiare senza lavarsi le mani non rende impuro l'uomo».<br> </p> <div class="titoli">La fede di una donna pagana</div> <p><sup>21</sup>Partito di là, Gesù si ritirò verso la zona di Tiro e di Sidone. <sup>22</sup>Ed ecco, una donna cananea, che veniva da quella regione, si mise a gridare: «Pietà di me, Signore, figlio di Davide! Mia figlia è molto tormentata da un demonio». <sup>23</sup>Ma egli non le rivolse neppure una parola. Allora i suoi discepoli gli si avvicinarono e lo implorarono: «Esaudiscila, perché ci viene dietro gridando!». <sup>24</sup>Egli rispose: «Non sono stato mandato se non alle pecore perdute della casa d'Israele». <sup>25</sup>Ma quella si avvicinò e si prostrò dinanzi a lui, dicendo: «Signore, aiutami!». <sup>26</sup>Ed egli rispose: «Non è bene prendere il pane dei figli e gettarlo ai cagnolini». <sup>27</sup>«È vero, Signore - disse la donna -, eppure i cagnolini mangiano le briciole che cadono dalla tavola dei loro padroni». <sup>28</sup>Allora Gesù le replicò: «Donna, grande è la tua fede! Avvenga per te come desideri». E da quell'istante sua figlia fu guarita.<br> </p> <div class="titoli">Seconda moltiplicazione dei pani e dei pesci</div> <p><sup>29</sup>Gesù si allontanò di là, giunse presso il mare di Galilea e, salito sul monte, lì si fermò. <sup>30</sup>Attorno a lui si radunò molta folla, recando con sé zoppi, storpi, ciechi, sordi e molti altri malati; li deposero ai suoi piedi, ed egli li guarì, <sup>31</sup>tanto che la folla era piena di stupore nel vedere i muti che parlavano, gli storpi guariti, gli zoppi che camminavano e i ciechi che vedevano. E lodava il Dio d'Israele.<br> <sup>32</sup>Allora Gesù chiamò a sé i suoi discepoli e disse: «Sento compassione per la folla. Ormai da tre giorni stanno con me e non hanno da mangiare. Non voglio rimandarli digiuni, perché non vengano meno lungo il cammino». <sup>33</sup>E i discepoli gli dissero: «Come possiamo trovare in un deserto tanti pani da sfamare una folla così grande?». <sup>34</sup>Gesù domandò loro: «Quanti pani avete?». Dissero: «Sette, e pochi pesciolini». <sup>35</sup>Dopo aver ordinato alla folla di sedersi per terra, <sup>36</sup>prese i sette pani e i pesci, rese grazie, li spezzò e li dava ai discepoli, e i discepoli alla folla. <sup>37</sup>Tutti mangiarono a sazietà. Portarono via i pezzi avanzati: sette sporte piene. <sup>38</sup>Quelli che avevano mangiato erano quattromila uomini, senza contare le donne e i bambini. <sup>39</sup>Congedata la folla, Gesù salì sulla barca e andò nella regione di Magadàn.<br></p>