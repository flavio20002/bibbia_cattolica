<div class="titoli">Contro Tito</div> <p><sup>1</sup>Nell'anno undicesimo, il primo del mese, mi fu rivolta questa parola del Signore:</p> <p><sup>2</sup>«Figlio dell'uomo, poiché Tiro ha detto di Gerusalemme:<br>«Bene! Eccola infranta la porta delle nazioni,<br>verso di me essa si volge, la sua ricchezza è devastata»,<br> <sup>3</sup>ebbene, così dice il Signore Dio:<br>Eccomi contro di te, Tiro.<br>Manderò contro di te molti popoli,<br>come il mare solleva le onde,<br> <sup>4</sup>e distruggeranno le mura di Tiro,<br>demoliranno le sue torri:<br>spazzerò via da essa anche la polvere<br>e la ridurrò a un arido scoglio.<br> <sup>5</sup>Essa diverrà, in mezzo al mare,<br>un luogo dove stendere le reti,<br>poiché io ho parlato. Oracolo del Signore.<br>Essa sarà data in preda alle nazioni<br> <sup>6</sup>e le sue figlie in piena campagna<br>saranno uccise di spada;<br>allora sapranno che io sono il Signore.<br> <sup>7</sup>Perché così dice il Signore Dio:<br>Io mando da settentrione contro Tiro<br>Nabucodònosor, re di Babilonia, il re dei re,<br>con cavalli, carri e cavalieri<br>e una folla, un popolo immenso.<br> <sup>8</sup>Le tue figlie, in terraferma, ucciderà di spada,<br>contro di te costruirà bastioni, alzerà terrapieni,<br>disporrà un tetto di scudi.<br> <sup>9</sup>Con gli arieti colpirà le tue mura,<br>demolirà le tue torri con i suoi ordigni.<br> <sup>10</sup>La moltitudine dei suoi cavalli sarà tale<br>che ti coprirà con la sua polvere,<br>per lo strepito dei cavalieri, delle ruote e dei carri<br>tremeranno le tue mura,<br>quando entrerà dalle tue porte<br>come si entra in una città espugnata.<br> <sup>11</sup>Con gli zoccoli dei suoi cavalli<br>calpesterà tutte le tue strade,<br>passerà il tuo popolo a fil di spada,<br>abbatterà le tue colonne protettrici.<br> <sup>12</sup>Saccheggeranno le tue ricchezze,<br>faranno bottino delle tue mercanzie.<br>Abbatteranno le tue mura,<br>demoliranno i tuoi splendidi palazzi:<br>getteranno in mezzo al mare<br>le tue pietre, i tuoi legnami e la tua polvere.<br> <sup>13</sup>Farò cessare lo strepito delle tue canzoni<br>e non si udrà più il suono delle tue cetre.<br> <sup>14</sup>Ti renderò simile a un arido scoglio,<br>a un luogo dove stendere le reti;<br>tu non sarai più ricostruita,<br>poiché io, il Signore, ho parlato.<br>Oracolo del Signore Dio.</p> <p><sup>15</sup>Così dice a Tiro il Signore Dio: Al fragore della tua caduta, al gemito dei feriti, quando la strage infierirà in mezzo a te, le isole forse non tremeranno? <sup>16</sup>Tutti i prìncipi del mare scenderanno dai loro troni, deporranno i loro manti, si spoglieranno delle vesti ricamate, si vestiranno a lutto e, seduti per terra, tremeranno ad ogni istante, spaventati per te.<br> <sup>17</sup>Su di te alzeranno un lamento e diranno:</p> <p>«Come sei perita, travolta dai flutti,<br>città famosa, potente sui mari!<br>Essa e i suoi abitanti,<br>incutevano terrore<br>su tutta la terraferma.<br> <sup>18</sup>Ora le isole tremano,<br>nel giorno della tua caduta,<br>le isole del mare sono spaventate per la tua fine».</p> <p><sup>19</sup>Poiché così dice il Signore Dio: Quando avrò fatto di te una città deserta, come sono le città disabitate, e avrò fatto salire su di te l'abisso e le grandi acque ti avranno ricoperto, <sup>20</sup>allora ti farò scendere nella fossa, verso un popolo di tempi lontani, e ti farò abitare nelle regioni sotterranee, in luoghi desolati da secoli, con quelli che sono scesi nella fossa, perché tu non sia più abitata: allora io darò splendore alla terra dei viventi. <sup>21</sup>Ti renderò oggetto di spavento e più non sarai; ti si cercherà, ma né ora né mai sarai ritrovata». Oracolo del Signore Dio.<br></p>