<div class="titoli">Preghiera dopo la sconfitta</div> <p><sup>1</sup>Al maestro del coro. Su «Il giglio della testimonianza». Miktam.<br> Di Davide. Da insegnare.<br> <sup>2</sup>Quando uscì contro Aram Naharàim e contro Aram Soba<br> e quando Ioab, nel ritorno, sconfisse gli Edomiti<br> nella valle del Sale: dodicimila uomini.<br><br> <sup>3</sup>Dio, tu ci hai respinti, ci hai messi in rotta,<br> ti sei sdegnato: ritorna a noi.</p> <p><sup>4</sup>Hai fatto tremare la terra, l'hai squarciata:<br> risana le sue crepe, perché essa vacilla.</p> <p><sup>5</sup>Hai messo a dura prova il tuo popolo,<br> ci hai fatto bere vino che stordisce.</p> <p><sup>6</sup>Hai dato un segnale a quelli che ti temono,<br> perché fuggano lontano dagli archi.</p> <p><sup>7</sup>Perché siano liberati i tuoi amici,<br> salvaci con la tua destra e rispondici!</p> <p><sup>8</sup>Dio ha parlato nel suo santuario:<br> »Esulto e divido Sichem,<br> spartisco la valle di Succot.</p> <p><sup>9</sup>Mio è Gàlaad, mio è Manasse,<br> Èfraim è l'elmo del mio capo,<br> Giuda lo scettro del mio comando.</p> <p><sup>10</sup>Moab è il catino per lavarmi,<br> su Edom getterò i miei sandali,<br> il mio grido di vittoria sulla Filistea!».</p> <p><sup>11</sup>Chi mi condurrà alla città fortificata,<br> chi potrà guidarmi fino al paese di Edom,</p> <p><sup>12</sup>se non tu, o Dio, che ci hai respinti<br> e più non esci, o Dio, con le nostre schiere?</p> <p><sup>13</sup>Nell'oppressione vieni in nostro aiuto,<br> perché vana è la salvezza dell'uomo.</p> <p><sup>14</sup>Con Dio noi faremo prodezze,<br> egli calpesterà i nostri nemici.</p> <p></p>