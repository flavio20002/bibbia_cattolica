<div class="titoli">Lusso e corruzione portano alla catastrofe</div> <p><sup>1</sup>Guai agli spensierati di Sion<br>e a quelli che si considerano sicuri<br>sulla montagna di Samaria!<br>Questi notabili della prima tra le nazioni,<br>ai quali si rivolge la casa d'Israele!<br> <sup>2</sup>Andate a vedere la città di Calne,<br>da lì andate a Camat, la grande,<br>e scendete a Gat dei Filistei:<br>siete voi forse migliori di quei regni<br>o il loro territorio è più grande del vostro?<br> <sup>3</sup>Voi credete di ritardare il giorno fatale<br>e invece affrettate il regno della violenza.<br> <sup>4</sup>Distesi su letti d'avorio e sdraiati sui loro divani<br>mangiano gli agnelli del gregge<br>e i vitelli cresciuti nella stalla.<br> <sup>5</sup>Canterellano al suono dell'arpa,<br>come Davide improvvisano su strumenti musicali;<br> <sup>6</sup>bevono il vino in larghe coppe<br>e si ungono con gli unguenti più raffinati,<br>ma della rovina di Giuseppe non si preoccupano.<br> <sup>7</sup>Perciò ora andranno in esilio in testa ai deportati<br>e cesserà l'orgia dei dissoluti.<br> <sup>8</sup>Ha giurato il Signore Dio, per se stesso!<br>Oracolo del Signore, Dio degli eserciti.<br>«Detesto l'orgoglio di Giacobbe,<br>odio i suoi palazzi,<br>consegnerò al nemico la città e quanto contiene».<br> <sup>9</sup>Se sopravvivranno in una sola casa dieci uomini,<br>anch'essi moriranno.<br> <sup>10</sup>Lo prenderà il suo parente e chi prepara il rogo,<br>per portare via le ossa dalla casa;<br>dirà a chi è in fondo alla casa:<br>«C'è ancora qualcuno con te?».<br>L'altro risponderà: «No».<br>Ed egli dirà: «Silenzio!»,<br>perché non si pronunci il nome del Signore.<br> <sup>11</sup>Poiché ecco: il Signore comanda<br>di fare a pezzi la casa grande,<br>e quella piccola di ridurla in frantumi.<br> <sup>12</sup>Corrono forse i cavalli sulla roccia<br>e si ara il mare con i buoi?<br>Poiché voi cambiate il diritto in veleno<br>e il frutto della giustizia in assenzio.<br> <sup>13</sup>Voi vi compiacete di Lodebàr dicendo:<br>«Non abbiamo forse conquistato Karnàim con la nostra forza?».<br> <sup>14</sup>«Ora, ecco, io susciterò contro di voi, casa d'Israele<br>- oracolo del Signore, Dio degli eserciti -,<br>un popolo che vi opprimerà dall'ingresso di Camat<br>fino al torrente dell'Araba».<br></p>