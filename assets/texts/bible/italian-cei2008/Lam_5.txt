<div class="titoli">Quinta lamentazione: implorazione a Dio</div> <p><sup>1</sup>Ricòrdati, Signore, di quanto ci è accaduto,<br>guarda e considera la nostra umiliazione.<br> <sup>2</sup>La nostra eredità è passata a stranieri,<br>le nostre case a estranei.<br> <sup>3</sup>Orfani siamo diventati, senza padre,<br>le nostre madri sono come vedove.<br> <sup>4</sup>La nostra acqua beviamo a pagamento,<br>dobbiamo acquistare la nostra legna.<br> <sup>5</sup>Con un giogo sul collo siamo perseguitati,<br>siamo sfiniti, non c'è per noi riposo.<br> <sup>6</sup>All'Egitto abbiamo teso la mano,<br>all'Assiria per saziarci di pane.<br> <sup>7</sup>I nostri padri peccarono e non sono più,<br>noi portiamo la pena delle loro iniquità.<br> <sup>8</sup>Schiavi comandano su di noi,<br>non c'è chi ci liberi dalle loro mani.<br> <sup>9</sup>A rischio della nostra vita ci procuriamo il pane,<br>minacciati dalla spada del deserto.<br> <sup>10</sup>La nostra pelle si è fatta bruciante come un forno<br>a causa degli ardori della fame.<br> <sup>11</sup>Hanno disonorato le donne in Sion,<br>le vergini nelle città di Giuda.<br> <sup>12</sup>I capi sono stati impiccati dalle loro mani,<br>i volti degli anziani non sono stati rispettati.<br> <sup>13</sup>I giovani hanno girato la mola,<br>i ragazzi sono caduti sotto il peso della legna.<br> <sup>14</sup>Gli anziani hanno disertato la porta,<br>i giovani le loro cetre.<br> <sup>15</sup>La gioia si è spenta nei nostri cuori,<br>si è mutata in lutto la nostra danza.<br> <sup>16</sup>È caduta la corona dalla nostra testa.<br>Guai a noi, perché abbiamo peccato!<br> <sup>17</sup>Per questo è diventato mesto il nostro cuore,<br>per tali cose si sono annebbiati i nostri occhi.<br> <sup>18</sup>È perché il monte di Sion è desolato,<br>vi scorrazzano le volpi.<br> <sup>19</sup>Ma tu, Signore, rimani per sempre,<br>il tuo trono di generazione in generazione.<br> <sup>20</sup>Perché ci vuoi dimenticare per sempre,<br>ci vuoi abbandonare per lunghi giorni?<br> <sup>21</sup>Facci ritornare a te, Signore, e noi ritorneremo,<br>rinnova i nostri giorni come in antico.<br> <sup>22</sup>Ci hai forse rigettati per sempre,<br>e senza limite sei sdegnato contro di noi?</p>