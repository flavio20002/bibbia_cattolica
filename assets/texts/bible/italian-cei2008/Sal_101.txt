<div class="titoli">Solenne impegno del re per la giustizia</div> <p><sup>1</sup>Di Davide. Salmo.<br><br> Amore e giustizia io voglio cantare,<br> voglio cantare inni a te, Signore.</p> <p><sup>2</sup>Agirò con saggezza nella via dell'innocenza:<br> quando a me verrai?<br> Camminerò con cuore innocente<br> dentro la mia casa.</p> <p><sup>3</sup>Non sopporterò davanti ai miei occhi azioni malvagie,<br> detesto chi compie delitti: non mi starà vicino.</p> <p><sup>4</sup>Lontano da me il cuore perverso,<br> il malvagio non lo voglio conoscere.</p> <p><sup>5</sup>Chi calunnia in segreto il suo prossimo<br> io lo ridurrò al silenzio;<br> chi ha occhio altero e cuore superbo<br> non lo potrò sopportare.</p> <p><sup>6</sup>I miei occhi sono rivolti ai fedeli del paese<br> perché restino accanto a me:<br> chi cammina nella via dell'innocenza,<br> costui sarà al mio servizio.</p> <p><sup>7</sup>Non abiterà dentro la mia casa<br> chi agisce con inganno,<br> chi dice menzogne<br> non starà alla mia presenza.</p> <p><sup>8</sup>Ridurrò al silenzio ogni mattino<br> tutti i malvagi del paese,<br> per estirpare dalla città del Signore<br> quanti operano il male.</p> <p></p>