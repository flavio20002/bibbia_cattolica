<div class="titoli">Offerte per il tempio</div> <p><sup>1</sup>Il re Davide disse a tutta l'assemblea: «Salomone, mio figlio, il solo che Dio ha scelto, è giovane e inesperto, mentre l'impresa è grandiosa, perché l'edificio non è per un uomo ma per il Signore Dio. <sup>2</sup>Con tutta la mia forza ho fatto preparativi per il tempio del mio Dio; ho preparato oro su oro, argento su argento, bronzo su bronzo, ferro su ferro, legname su legname, ònici, brillanti, topazi, pietre di vario valore e pietre preziose e marmo bianco in quantità. <sup>3</sup>Inoltre, per il mio amore per il tempio del mio Dio, quanto possiedo in oro e in argento lo dono per il tempio del mio Dio, oltre a quanto ho preparato per il santuario: <sup>4</sup>tremila talenti d'oro, d'oro di Ofir, e settemila talenti d'argento raffinato per rivestire le pareti interne, <sup>5</sup>l'oro per gli oggetti in oro, l'argento per quelli in argento e per tutti i lavori eseguiti dagli artefici. E chi vuole ancora riempire oggi la sua mano per fare offerte al Signore?». <sup>6</sup>Fecero allora offerte i capi di casato, i capi delle tribù d'Israele, i comandanti di migliaia e di centinaia e i sovrintendenti agli affari del re. <sup>7</sup>Essi diedero per l'opera del tempio di Dio cinquemila talenti d'oro, diecimila dàrici, diecimila talenti d'argento, diciottomila talenti di bronzo e centomila talenti di ferro. <sup>8</sup>Quanti si ritrovarono in possesso di pietre preziose le diedero nelle mani di Iechièl il Ghersonita, perché fossero depositate nel tesoro del tempio del Signore. <sup>9</sup>Il popolo gioì per queste loro offerte, perché erano fatte al Signore con cuore sincero; anche il re Davide gioì vivamente.<br> </p> <div class="titoli">Preghiera di ringraziamento pronunciata da Davide</div> <p><sup>10</sup>Davide benedisse il Signore sotto gli occhi di tutta l'assemblea. Davide disse: <br>«Benedetto sei tu, Signore,<br>Dio d'Israele, nostro padre,<br>ora e per sempre.<br> <sup>11</sup>Tua, Signore, è la grandezza, la potenza,<br>lo splendore, la gloria e la maestà:<br>perché tutto, nei cieli e sulla terra, è tuo.<br>Tuo è il regno, Signore:<br>ti innalzi sovrano sopra ogni cosa.<br> <sup>12</sup>Da te provengono la ricchezza e la gloria,<br>tu domini tutto;<br>nella tua mano c'è forza e potenza,<br>con la tua mano dai a tutti ricchezza e potere.<br> <sup>13</sup>Ed ora, nostro Dio, noi ti ringraziamo<br>e lodiamo il tuo nome glorioso.<br> <sup>14</sup>E chi sono io e chi è il mio popolo, per essere in grado di offrirti tutto questo spontaneamente? Tutto proviene da te: noi, dopo averlo ricevuto dalla tua mano, te l'abbiamo ridato. <sup>15</sup>Noi siamo forestieri davanti a te e ospiti come tutti i nostri padri. Come un'ombra sono i nostri giorni sulla terra e non c'è speranza. <sup>16</sup>Signore, nostro Dio, quanto noi abbiamo preparato per costruire una casa al tuo santo nome proviene da te ed è tutto tuo. <sup>17</sup>So, mio Dio, che tu provi i cuori e ti compiaci della rettitudine. Io, con cuore retto, ho offerto spontaneamente tutte queste cose. Ora io vedo con gioia che anche il tuo popolo qui presente ti porta offerte spontanee. <sup>18</sup>Signore, Dio di Abramo, di Isacco e d'Israele, nostri padri, custodisci per sempre questa disposizione come intimo intento del cuore del tuo popolo. Dirigi i loro cuori verso di te. <sup>19</sup>A Salomone, mio figlio, concedi un cuore sincero, perché custodisca i tuoi comandi, le tue istruzioni e le tue norme, perché esegua tutto ciò e costruisca l'edificio per il quale io ho fatto i preparativi». <br> <sup>20</sup>Davide disse a tutta l'assemblea: «Benedite dunque il Signore, vostro Dio!». Tutta l'assemblea benedisse il Signore, Dio dei loro padri; si inginocchiarono e si prostrarono davanti al Signore e al re.<br> <sup>21</sup>Offrirono sacrifici al Signore e gli bruciarono olocausti il giorno dopo: mille giovenchi, mille arieti, mille agnelli con le loro libagioni, oltre a numerosi sacrifici per tutto Israele. <sup>22</sup>Mangiarono e bevvero alla presenza del Signore in quel giorno con grande gioia. Di nuovo proclamarono re Salomone, figlio di Davide, e unsero per il Signore lui come capo e Sadoc come sacerdote.<br> </p> <div class="titoli">Salomone successore di Davide</div> <p><sup>23</sup>Salomone sedette sul trono del Signore come re al posto di Davide, suo padre; prosperò e tutto Israele gli fu sottomesso. <sup>24</sup>Tutti i comandanti, i prodi e anche tutti i figli del re Davide si sottomisero al re Salomone. <sup>25</sup>Il Signore rese grande Salomone agli occhi di tutto Israele e gli diede un regno così splendido, che nessun predecessore in Israele aveva mai avuto.<br> <sup>26</sup>Davide, figlio di Iesse, regnò su tutto Israele. <sup>27</sup>La durata del suo regno su Israele fu di quarant'anni: a Ebron regnò sette anni e a Gerusalemme regnò trentatré anni. <sup>28</sup>Morì in vecchiaia, sazio di anni, di ricchezza e di gloria. Al suo posto divenne re suo figlio Salomone.<br> <sup>29</sup>Le gesta del re Davide, dalle prime alle ultime, sono descritte nei libri del veggente Samuele, nel libro del profeta Natan e nel libro del veggente Gad, <sup>30</sup>con tutta la storia del suo regno, della sua potenza e di quanto in quei tempi accadde a lui, a Israele e a tutti i regni del mondo.</p>