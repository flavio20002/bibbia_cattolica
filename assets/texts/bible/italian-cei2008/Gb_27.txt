<div class="titoli">ULTIMI DISCORSI DI GIOBBE</div> <p><sup>1</sup>Giobbe continuò il suo discorso dicendo:<br> </p> <div class="titoli">Giobbe sostiene la propria innocenza</div> <p><sup>2</sup>«Per la vita di Dio, che mi ha privato del mio diritto,<br> per l'Onnipotente che mi ha amareggiato l'animo,<br> <sup>3</sup>finché ci sarà in me un soffio di vita,<br> e l'alito di Dio nelle mie narici,<br> <sup>4</sup>mai le mie labbra diranno falsità<br> e mai la mia lingua mormorerà menzogna!<br> <sup>5</sup>Lontano da me darvi ragione;<br> fino alla morte non rinuncerò alla mia integrità.<br> <sup>6</sup>Mi terrò saldo nella mia giustizia senza cedere,<br> la mia coscienza non mi rimprovera nessuno dei miei giorni.<br> <sup>7</sup>Sia trattato come reo il mio nemico<br> e il mio avversario come un ingiusto.<br> <sup>8</sup>Che cosa infatti può sperare l'empio, quando finirà,<br> quando Dio gli toglierà la vita?<br> <sup>9</sup>Ascolterà forse Dio il suo grido,<br> quando la sventura piomberà su di lui?<br> <sup>10</sup>Troverà forse il suo conforto nell'Onnipotente?<br> Potrà invocare Dio in ogni momento?<br> <sup>11</sup>Io vi istruirò sul potere di Dio,<br> non vi nasconderò i pensieri dell'Onnipotente.<br> <sup>12</sup>Ecco, voi tutti lo vedete bene:<br> perché dunque vi perdete in cose vane?<br> <sup>13</sup>Questa è la sorte che Dio riserva all'uomo malvagio,<br> l'eredità che i violenti ricevono dall'Onnipotente.<br> <sup>14</sup>Se ha molti figli, saranno destinati alla spada<br> e i suoi discendenti non avranno pane da sfamarsi;<br> <sup>15</sup>i suoi superstiti saranno sepolti dalla peste<br> e le loro vedove non potranno fare lamento.<br> <sup>16</sup>Se ammassa argento come la polvere<br> e ammucchia vestiti come fango,<br> <sup>17</sup>egli li prepara, ma il giusto li indosserà,<br> e l'argento lo erediterà l'innocente.<br> <sup>18</sup>Ha costruito la casa come una tela di ragno<br> e come una capanna fatta da un guardiano.<br> <sup>19</sup>Si corica ricco, ma per l'ultima volta,<br> quando apre gli occhi, non avrà più nulla.<br> <sup>20</sup>Come acque il terrore lo assale,<br> di notte se lo rapisce l'uragano;<br> <sup>21</sup>il vento d'oriente lo solleva e se ne va,<br> lo sradica dalla sua dimora,<br> <sup>22</sup>lo bersaglia senza pietà<br> ed egli tenterà di sfuggire alla sua presa.<br> <sup>23</sup>Si battono le mani contro di lui<br> e si fischia di scherno su di lui ovunque si trovi.<br></p>