<div class="titoli">Meditazione sulla legge del Signore</div> <p><sup>1</sup>Beato chi è integro nella sua via<br> e cammina nella legge del Signore.</p> <p><sup>2</sup>Beato chi custodisce i suoi insegnamenti<br> e lo cerca con tutto il cuore.</p> <p><sup>3</sup>Non commette certo ingiustizie<br> e cammina nelle sue vie.</p> <p><sup>4</sup>Tu hai promulgato i tuoi precetti<br> perché siano osservati interamente.</p> <p><sup>5</sup>Siano stabili le mie vie<br> nel custodire i tuoi decreti.</p> <p><sup>6</sup>Non dovrò allora vergognarmi,<br> se avrò considerato tutti i tuoi comandi.</p> <p><sup>7</sup>Ti loderò con cuore sincero,<br> quando avrò appreso i tuoi giusti giudizi.</p> <p><sup>8</sup>Voglio osservare i tuoi decreti:<br> non abbandonarmi mai.</p> <p><br> <sup>9</sup>Come potrà un giovane tenere pura la sua via?<br> Osservando la tua parola.</p> <p><sup>10</sup>Con tutto il mio cuore ti cerco:<br> non lasciarmi deviare dai tuoi comandi.</p> <p><sup>11</sup>Ripongo nel cuore la tua promessa<br> per non peccare contro di te.</p> <p><sup>12</sup>Benedetto sei tu, Signore:<br> insegnami i tuoi decreti.</p> <p><sup>13</sup>Con le mie labbra ho raccontato<br> tutti i giudizi della tua bocca.</p> <p><sup>14</sup>Nella via dei tuoi insegnamenti è la mia gioia,<br> più che in tutte le ricchezze.</p> <p><sup>15</sup>Voglio meditare i tuoi precetti,<br> considerare le tue vie.</p> <p><sup>16</sup>Nei tuoi decreti è la mia delizia,<br> non dimenticherò la tua parola.</p> <p><br> <sup>17</sup>Sii benevolo con il tuo servo e avrò vita,<br> osserverò la tua parola.</p> <p><sup>18</sup>Aprimi gli occhi perché io consideri<br> le meraviglie della tua legge.</p> <p><sup>19</sup>Forestiero sono qui sulla terra:<br> non nascondermi i tuoi comandi.</p> <p><sup>20</sup>Io mi consumo nel desiderio<br> dei tuoi giudizi in ogni momento.</p> <p><sup>21</sup>Tu minacci gli orgogliosi, i maledetti,<br> che deviano dai tuoi comandi.</p> <p><sup>22</sup>Allontana da me vergogna e disprezzo,<br> perché ho custodito i tuoi insegnamenti.</p> <p><sup>23</sup>Anche se i potenti siedono e mi calunniano,<br> il tuo servo medita i tuoi decreti.</p> <p><sup>24</sup>I tuoi insegnamenti sono la mia delizia:<br> sono essi i miei consiglieri.</p> <p><br> <sup>25</sup>La mia vita è incollata alla polvere:<br> fammi vivere secondo la tua parola.</p> <p><sup>26</sup>Ti ho manifestato le mie vie e tu mi hai risposto;<br> insegnami i tuoi decreti.</p> <p><sup>27</sup>Fammi conoscere la via dei tuoi precetti<br> e mediterò le tue meraviglie.</p> <p><sup>28</sup>Io piango lacrime di tristezza;<br> fammi rialzare secondo la tua parola.</p> <p><sup>29</sup>Tieni lontana da me la via della menzogna,<br> donami la grazia della tua legge.</p> <p><sup>30</sup>Ho scelto la via della fedeltà,<br> mi sono proposto i tuoi giudizi.</p> <p><sup>31</sup>Ho aderito ai tuoi insegnamenti:<br> Signore, che io non debba vergognarmi.</p> <p><sup>32</sup>Corro sulla via dei tuoi comandi,<br> perché hai allargato il mio cuore.<br></p> <p><sup>33</sup>Insegnami, Signore, la via dei tuoi decreti<br> e la custodirò sino alla fine.</p> <p><sup>34</sup>Dammi intelligenza, perché io custodisca la tua legge<br> e la osservi con tutto il cuore.</p> <p><sup>35</sup>Guidami sul sentiero dei tuoi comandi,<br> perché in essi è la mia felicità.</p> <p><sup>36</sup>Piega il mio cuore verso i tuoi insegnamenti<br> e non verso il guadagno.</p> <p><sup>37</sup>Distogli i miei occhi dal guardare cose vane,<br> fammi vivere nella tua via.</p> <p><sup>38</sup>Con il tuo servo mantieni la tua promessa,<br> perché di te si abbia timore.</p> <p><sup>39</sup>Allontana l'insulto che mi sgomenta,<br> poiché i tuoi giudizi sono buoni.</p> <p><sup>40</sup>Ecco, desidero i tuoi precetti:<br> fammi vivere nella tua giustizia.<br></p> <p><sup>41</sup>Venga a me, Signore, il tuo amore,<br> la tua salvezza secondo la tua promessa.</p> <p><sup>42</sup>A chi mi insulta darò una risposta,<br> perché ho fiducia nella tua parola.</p> <p><sup>43</sup>Non togliere dalla mia bocca la parola vera,<br> perché spero nei tuoi giudizi.</p> <p><sup>44</sup>Osserverò continuamente la tua legge,<br> in eterno, per sempre.</p> <p><sup>45</sup>Camminerò in un luogo spazioso,<br> perché ho ricercato i tuoi precetti.</p> <p><sup>46</sup>Davanti ai re parlerò dei tuoi insegnamenti<br> e non dovrò vergognarmi.</p> <p><sup>47</sup>La mia delizia sarà nei tuoi comandi,<br> che io amo.</p> <p><sup>48</sup>Alzerò le mani verso i tuoi comandi che amo,<br> mediterò i tuoi decreti.<br></p> <p><sup>49</sup>Ricòrdati della parola detta al tuo servo,<br> con la quale mi hai dato speranza.</p> <p><sup>50</sup>Questo mi consola nella mia miseria:<br> la tua promessa mi fa vivere.</p> <p><sup>51</sup>Gli orgogliosi mi insultano aspramente,<br> ma io non mi allontano dalla tua legge.</p> <p><sup>52</sup>Ricordo i tuoi eterni giudizi, o Signore,<br> e ne sono consolato.</p> <p><sup>53</sup>Mi ha invaso il furore contro i malvagi<br> che abbandonano la tua legge.</p> <p><sup>54</sup>I tuoi decreti sono il mio canto<br> nella dimora del mio esilio.</p> <p><sup>55</sup>Nella notte ricordo il tuo nome, Signore,<br> e osservo la tua legge.</p> <p><sup>56</sup>Tutto questo mi accade<br> perché ho custodito i tuoi precetti.<br></p> <p><sup>57</sup>La mia parte è il Signore:<br> ho deciso di osservare le tue parole.</p> <p><sup>58</sup>Con tutto il cuore ho placato il tuo volto:<br> abbi pietà di me secondo la tua promessa.</p> <p><sup>59</sup>Ho esaminato le mie vie,<br> ho rivolto i miei piedi verso i tuoi insegnamenti.</p> <p><sup>60</sup>Mi affretto e non voglio tardare<br> a osservare i tuoi comandi.</p> <p><sup>61</sup>I lacci dei malvagi mi hanno avvolto:<br> non ho dimenticato la tua legge.</p> <p><sup>62</sup>Nel cuore della notte mi alzo a renderti grazie<br> per i tuoi giusti giudizi.</p> <p><sup>63</sup>Sono amico di coloro che ti temono<br> e osservano i tuoi precetti.</p> <p><sup>64</sup>Del tuo amore, Signore, è piena la terra;<br> insegnami i tuoi decreti.<br></p> <p><sup>65</sup>Hai fatto del bene al tuo servo,<br> secondo la tua parola, Signore.</p> <p><sup>66</sup>Insegnami il gusto del bene e la conoscenza,<br> perché ho fiducia nei tuoi comandi.</p> <p><sup>67</sup>Prima di essere umiliato andavo errando,<br> ma ora osservo la tua promessa.</p> <p><sup>68</sup>Tu sei buono e fai il bene:<br> insegnami i tuoi decreti.</p> <p><sup>69</sup>Gli orgogliosi mi hanno coperto di menzogne,<br> ma io con tutto il cuore custodisco i tuoi precetti.</p> <p><sup>70</sup>Insensibile come il grasso è il loro cuore:<br> nella tua legge io trovo la mia delizia.</p> <p><sup>71</sup>Bene per me se sono stato umiliato,<br> perché impari i tuoi decreti.</p> <p><sup>72</sup>Bene per me è la legge della tua bocca,<br> più di mille pezzi d'oro e d'argento.</p> <p><br> <sup>73</sup>Le tue mani mi hanno fatto e plasmato:<br> fammi capire e imparerò i tuoi comandi.</p> <p><sup>74</sup>Quelli che ti temono al vedermi avranno gioia,<br> perché spero nella tua parola.</p> <p><sup>75</sup>Signore, io so che i tuoi giudizi sono giusti<br> e con ragione mi hai umiliato.</p> <p><sup>76</sup>Il tuo amore sia la mia consolazione,<br> secondo la promessa fatta al tuo servo.</p> <p><sup>77</sup>Venga a me la tua misericordia e io avrò vita,<br> perché la tua legge è la mia delizia.</p> <p> <sup>78</sup>Si vergognino gli orgogliosi che mi opprimono con menzogne:<br> io mediterò i tuoi precetti.</p> <p><sup>79</sup>Si volgano a me quelli che ti temono<br> e che conoscono i tuoi insegnamenti.</p> <p><sup>80</sup>Sia integro il mio cuore nei tuoi decreti,<br> perché non debba vergognarmi.</p> <p><br> <sup>81</sup>Mi consumo nell'attesa della tua salvezza,<br> spero nella tua parola.</p> <p><sup>82</sup>Si consumano i miei occhi per la tua promessa,<br> dicendo: «Quando mi darai conforto?».</p> <p><sup>83</sup>Io sono come un otre esposto al fumo,<br> non dimentico i tuoi decreti.</p> <p><sup>84</sup>Quanti saranno i giorni del tuo servo?<br> Quando terrai il giudizio contro i miei persecutori?</p> <p><sup>85</sup>Mi hanno scavato fosse gli orgogliosi,<br> che non seguono la tua legge.</p> <p><sup>86</sup>Fedeli sono tutti i tuoi comandi.<br> A torto mi perseguitano: vieni in mio aiuto!</p> <p><sup>87</sup>Per poco non mi hanno fatto sparire dalla terra,<br> ma io non ho abbandonato i tuoi precetti.</p> <p><sup>88</sup>Secondo il tuo amore fammi vivere<br> e osserverò l'insegnamento della tua bocca.<br></p> <p><sup>89</sup>Per sempre, o Signore,<br> la tua parola è stabile nei cieli.</p> <p><sup>90</sup>La tua fedeltà di generazione in generazione;<br> hai fondato la terra ed essa è salda.</p> <p><sup>91</sup>Per i tuoi giudizi tutto è stabile fino ad oggi,<br> perché ogni cosa è al tuo servizio.</p> <p><sup>92</sup>Se la tua legge non fosse la mia delizia,<br> davvero morirei nella mia miseria.</p> <p><sup>93</sup>Mai dimenticherò i tuoi precetti,<br> perché con essi tu mi fai vivere.</p> <p><sup>94</sup>Io sono tuo: salvami,<br> perché ho ricercato i tuoi precetti.</p> <p><sup>95</sup>I malvagi sperano di rovinarmi;<br> io presto attenzione ai tuoi insegnamenti.</p> <p><sup>96</sup>Di ogni cosa perfetta ho visto il confine:<br> l'ampiezza dei tuoi comandi è infinita.<br></p> <p><sup>97</sup>Quanto amo la tua legge!<br> La medito tutto il giorno.</p> <p><sup>98</sup>Il tuo comando mi fa più saggio dei miei nemici,<br> perché esso è sempre con me.</p> <p><sup>99</sup>Sono più saggio di tutti i miei maestri,<br> perché medito i tuoi insegnamenti.</p> <p><sup>100</sup>Ho più intelligenza degli anziani,<br> perché custodisco i tuoi precetti.</p> <p><sup>101</sup>Tengo lontani i miei piedi da ogni cattivo sentiero,<br> per osservare la tua parola.</p> <p><sup>102</sup>Non mi allontano dai tuoi giudizi,<br> perché sei tu a istruirmi.</p> <p><sup>103</sup>Quanto sono dolci al mio palato le tue promesse,<br> più del miele per la mia bocca.</p> <p><sup>104</sup>I tuoi precetti mi danno intelligenza,<br> perciò odio ogni falso sentiero.<br></p> <p><sup>105</sup>Lampada per i miei passi è la tua parola,<br> luce sul mio cammino.</p> <p><sup>106</sup>Ho giurato, e lo confermo,<br> di osservare i tuoi giusti giudizi.</p> <p><sup>107</sup>Sono tanto umiliato, Signore:<br> dammi vita secondo la tua parola.</p> <p><sup>108</sup>Signore, gradisci le offerte delle mie labbra,<br> insegnami i tuoi giudizi.</p> <p><sup>109</sup>La mia vita è sempre in pericolo,<br> ma non dimentico la tua legge.</p> <p><sup>110</sup>I malvagi mi hanno teso un tranello,<br> ma io non ho deviato dai tuoi precetti.</p> <p><sup>111</sup>Mia eredità per sempre sono i tuoi insegnamenti,<br> perché sono essi la gioia del mio cuore.</p> <p><sup>112</sup>Ho piegato il mio cuore a compiere i tuoi decreti,<br> in eterno, senza fine.<br></p> <p><sup>113</sup>Odio chi ha il cuore diviso;<br> io invece amo la tua legge.</p> <p><sup>114</sup>Tu sei mio rifugio e mio scudo:<br> spero nella tua parola.</p> <p><sup>115</sup>Allontanatevi da me, o malvagi:<br> voglio custodire i comandi del mio Dio.</p> <p><sup>116</sup>Sostienimi secondo la tua promessa e avrò vita,<br> non deludere la mia speranza.</p> <p><sup>117</sup>Aiutami e sarò salvo,<br> non perderò mai di vista i tuoi decreti.</p> <p><sup>118</sup>Tu disprezzi chi abbandona i tuoi decreti,<br> perché menzogne sono i suoi pensieri.</p> <p><sup>119</sup>Tu consideri scorie tutti i malvagi della terra,<br> perciò amo i tuoi insegnamenti.</p> <p><sup>120</sup>Per paura di te la mia pelle rabbrividisce:<br> io temo i tuoi giudizi.</p> <p><br> <sup>121</sup>Ho agito secondo giudizio e giustizia;<br> non abbandonarmi ai miei oppressori.</p> <p><sup>122</sup>Assicura il bene al tuo servo;<br> non mi opprimano gli orgogliosi.</p> <p><sup>123</sup>I miei occhi si consumano nell'attesa della tua salvezza<br> e per la promessa della tua giustizia.</p> <p><sup>124</sup>Agisci con il tuo servo secondo il tuo amore<br> e insegnami i tuoi decreti.</p> <p><sup>125</sup>Io sono tuo servo: fammi comprendere<br> e conoscerò i tuoi insegnamenti.</p> <p><sup>126</sup>È tempo che tu agisca, Signore:<br> hanno infranto la tua legge.</p> <p><sup>127</sup>Perciò amo i tuoi comandi,<br> più dell'oro, dell'oro più fino.</p> <p><sup>128</sup>Per questo io considero retti tutti i tuoi precetti<br> e odio ogni falso sentiero.<br></p> <p><sup>129</sup>Meravigliosi sono i tuoi insegnamenti:<br> per questo li custodisco.</p> <p><sup>130</sup>La rivelazione delle tue parole illumina,<br> dona intelligenza ai semplici.</p> <p><sup>131</sup>Apro anelante la mia bocca,<br> perché ho sete dei tuoi comandi.</p> <p><sup>132</sup>Volgiti a me e abbi pietà,<br> con il giudizio che riservi a chi ama il tuo nome.</p> <p><sup>133</sup>Rendi saldi i miei passi secondo la tua promessa<br> e non permettere che mi domini alcun male.</p> <p><sup>134</sup>Riscattami dall'oppressione dell'uomo<br> e osserverò i tuoi precetti.</p> <p><sup>135</sup>Fa' risplendere il tuo volto sul tuo servo<br> e insegnami i tuoi decreti.</p> <p><sup>136</sup>Torrenti di lacrime scorrono dai miei occhi,<br> perché non si osserva la tua legge.<br></p> <p><sup>137</sup>Tu sei giusto, Signore,<br> e retto nei tuoi giudizi.</p> <p><sup>138</sup>Con giustizia hai promulgato i tuoi insegnamenti<br> e con grande fedeltà.</p> <p><sup>139</sup>Uno zelo ardente mi consuma,<br> perché i miei avversari dimenticano le tue parole.</p> <p><sup>140</sup>Limpida e pura è la tua promessa<br> e il tuo servo la ama.</p> <p><sup>141</sup>Io sono piccolo e disprezzato:<br> non dimentico i tuoi precetti.</p> <p><sup>142</sup>La tua giustizia è giustizia eterna<br> e la tua legge è verità.</p> <p><sup>143</sup>Angoscia e affanno mi hanno colto:<br> i tuoi comandi sono la mia delizia.</p> <p><sup>144</sup>Giustizia eterna sono i tuoi insegnamenti:<br> fammi comprendere e avrò la vita.<br></p> <p><sup>145</sup>Invoco con tutto il cuore: Signore, rispondimi;<br> custodirò i tuoi decreti.</p> <p><sup>146</sup>Io t'invoco: salvami<br> e osserverò i tuoi insegnamenti.</p> <p><sup>147</sup>Precedo l'aurora e grido aiuto,<br> spero nelle tue parole.</p> <p><sup>148</sup>I miei occhi precedono il mattino,<br> per meditare sulla tua promessa.</p> <p><sup>149</sup>Ascolta la mia voce, secondo il tuo amore;<br> Signore, fammi vivere secondo il tuo giudizio.</p> <p><sup>150</sup>Si avvicinano quelli che seguono il male:<br> sono lontani dalla tua legge.</p> <p><sup>151</sup>Tu, Signore, sei vicino;<br> tutti i tuoi comandi sono verità.</p> <p><sup>152</sup>Da tempo lo so: i tuoi insegnamenti<br> li hai stabiliti per sempre.<br></p> <p><sup>153</sup>Vedi la mia miseria e liberami,<br> perché non ho dimenticato la tua legge.</p> <p><sup>154</sup>Difendi la mia causa e riscattami,<br> secondo la tua promessa fammi vivere.</p> <p><sup>155</sup>Lontana dai malvagi è la salvezza,<br> perché essi non ricercano i tuoi decreti.</p> <p><sup>156</sup>Grande è la tua tenerezza, Signore:<br> fammi vivere secondo i tuoi giudizi.</p> <p><sup>157</sup>Molti mi perseguitano e mi affliggono,<br> ma io non abbandono i tuoi insegnamenti.</p> <p><sup>158</sup>Ho visto i traditori e ne ho provato ribrezzo,<br> perché non osservano la tua promessa.</p> <p><sup>159</sup>Vedi che io amo i tuoi precetti:<br> Signore, secondo il tuo amore dammi vita.</p> <p><sup>160</sup>La verità è fondamento della tua parola,<br> ogni tuo giusto giudizio dura in eterno.</p> <p><br> <sup>161</sup>I potenti mi perseguitano senza motivo,<br> ma il mio cuore teme solo le tue parole.</p> <p><sup>162</sup>Io gioisco per la tua promessa,<br> come chi trova un grande bottino.</p> <p><sup>163</sup>Odio la menzogna e la detesto,<br> amo la tua legge.</p> <p><sup>164</sup>Sette volte al giorno io ti lodo,<br> per i tuoi giusti giudizi.</p> <p><sup>165</sup>Grande pace per chi ama la tua legge:<br> nel suo cammino non trova inciampo.</p> <p><sup>166</sup>Aspetto da te la salvezza, Signore,<br> e metto in pratica i tuoi comandi.</p> <p><sup>167</sup>Io osservo i tuoi insegnamenti<br> e li amo intensamente.</p> <p><sup>168</sup>Osservo i tuoi precetti e i tuoi insegnamenti:<br> davanti a te sono tutte le mie vie.<br></p> <p><sup>169</sup>Giunga il mio grido davanti a te, Signore,<br> fammi comprendere secondo la tua parola.</p> <p><sup>170</sup>Venga davanti a te la mia supplica,<br> liberami secondo la tua promessa.</p> <p><sup>171</sup>Sgorghi dalle mie labbra la tua lode,<br> perché mi insegni i tuoi decreti.</p> <p><sup>172</sup>La mia lingua canti la tua promessa,<br> perché tutti i tuoi comandi sono giustizia.</p> <p><sup>173</sup>Mi venga in aiuto la tua mano,<br> perché ho scelto i tuoi precetti.</p> <p><sup>174</sup>Desidero la tua salvezza, Signore,<br> e la tua legge è la mia delizia.</p> <p><sup>175</sup>Che io possa vivere e darti lode:<br> mi aiutino i tuoi giudizi.</p> <p><sup>176</sup>Mi sono perso come pecora smarrita;<br> cerca il tuo servo: non ho dimenticato i tuoi comandi.</p> <p></p>