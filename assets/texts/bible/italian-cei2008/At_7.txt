<div class="titoli">Discorso di Stefano</div> <p><sup>1</sup>Disse allora il sommo sacerdote: «Le cose stanno proprio così?». <sup>2</sup>Stefano rispose: «Fratelli e padri, ascoltate: il Dio della gloria apparve al nostro padre Abramo quando era in Mesopotamia, prima che si stabilisse in Carran, <sup>3</sup>e gli disse: Esci dalla tua terra e dalla tua gente e vieni nella terra che io ti indicherò. <sup>4</sup>Allora, uscito dalla terra dei Caldei, si stabilì in Carran; di là, dopo la morte di suo padre, Dio lo fece emigrare in questa terra dove voi ora abitate. <sup>5</sup>In essa non gli diede alcuna proprietà, neppure quanto l'orma di un piede e, sebbene non avesse figli, promisedi darla in possesso a lui e alla sua discendenza dopo di lui. <sup>6</sup>Poi Dio parlò così: La sua discendenza vivrà da straniera in terra altrui, tenuta in schiavitù e oppressione per quattrocento anni. <sup>7</sup>Ma la nazione di cui saranno schiavi, io la giudicherò - disse Dio - e dopo ciò usciranno e mi adoreranno in questo luogo. <sup>8</sup>E gli diede l'alleanza della circoncisione. E così Abramo generò Isacco e lo circoncise l'ottavo giorno e Isacco generò Giacobbe e Giacobbe i dodici patriarchi. <sup>9</sup>Ma i patriarchi, gelosi di Giuseppe, lo vendettero perché fosse condotto in Egitto. Dio però era con lui <sup>10</sup>e lo liberò da tutte le sue tribolazioni e gli diede grazia e sapienza davanti al faraone, re d'Egitto, il quale lo nominò governatore dell'Egitto e di tutta la sua casa. <sup>11</sup>Su tutto l'Egitto e su Canaan vennero carestia e grande tribolazione e i nostri padri non trovavano da mangiare. <sup>12</sup>Giacobbe, avendo udito che in Egitto c'era del cibo, vi inviò i nostri padri una prima volta; <sup>13</sup>la seconda volta Giuseppe si fece riconoscere dai suoi fratelli e così fu nota al faraone la stirpe di Giuseppe. <sup>14</sup>Giuseppe allora mandò a chiamare suo padre Giacobbe e tutta la sua parentela, in tutto settantacinque persone. <sup>15</sup>Giacobbe discese in Egitto. Egli morì, come anche i nostri padri; <sup>16</sup>essi furono trasportati in Sichem e deposti nel sepolcro che Abramo aveva acquistato, pagando in denaro, dai figli di Emor, a Sichem.<br> <sup>17</sup>Mentre si avvicinava il tempo della promessa fatta da Dio ad Abramo, il popolo crebbe e si moltiplicò in Egitto, <sup>18</sup>finché sorse in Egitto un altro re, che non conosceva Giuseppe. <sup>19</sup>Questi, agendo con inganno contro la nostra gente, oppresse i nostri padri fino al punto di costringerli ad abbandonare i loro bambini, perché non sopravvivessero. <sup>20</sup>In quel tempo nacque Mosè, ed era molto bello. Fu allevato per tre mesi nella casa paterna <sup>21</sup>e, quando fu abbandonato, lo raccolse la figlia del faraone e lo allevò come suo figlio. <sup>22</sup>Così Mosè venne educato in tutta la sapienza degli Egiziani ed era potente in parole e in opere. <sup>23</sup>Quando compì quarant'anni, gli venne il desiderio di fare visita ai suoi fratelli, i figli d'Israele. <sup>24</sup>Vedendone uno che veniva maltrattato, ne prese le difese e vendicò l'oppresso, uccidendo l'Egiziano. <sup>25</sup>Egli pensava che i suoi fratelli avrebbero compreso che Dio dava loro salvezza per mezzo suo, ma essi non compresero. <sup>26</sup>Il giorno dopo egli si presentò in mezzo a loro mentre stavano litigando e cercava di rappacificarli. Disse: «Uomini, siete fratelli! Perché vi maltrattate l'un l'altro?». <sup>27</sup>Ma quello che maltrattava il vicino lo respinse, dicendo: «Chi ti ha costituito capo e giudice sopra di noi? <sup>28</sup>Vuoi forse uccidermi, come ieri hai ucciso l'Egiziano?». <sup>29</sup>A queste parole Mosè fuggì e andò a vivere da straniero nella terra di Madian, dove ebbe due figli.<br> <sup>30</sup>Passati quarant'anni, gli apparve nel deserto del monte Sinai un angelo, in mezzo alla fiamma di un roveto ardente. <sup>31</sup>Mosè rimase stupito di questa visione e, mentre si avvicinava per vedere meglio, venne la voce del Signore: <sup>32</sup>«Io sono il Dio dei tuoi padri, il Dio di Abramo, di Isacco e di Giacobbe». Tutto tremante, Mosè non osava guardare. <sup>33</sup>Allora il Signore gli disse:«Togliti i sandali dai piedi, perché il luogo in cui stai è terra santa. <sup>34</sup>Ho visto i maltrattamenti fatti al mio popolo in Egitto, ho udito il loro gemito e sono sceso a liberarli. Ora vieni, io ti mando in Egitto». <br> <sup>35</sup>Questo Mosè, che essi avevano rinnegato dicendo: «Chi ti ha costituito capo e giudice?», proprio lui Dio mandò come capo e liberatore, per mezzo dell'angelo che gli era apparso nel roveto. <sup>36</sup>Egli li fece uscire, compiendo prodigi e segni nella terra d'Egitto, nel Mar Rosso e nel deserto per quarant'anni. <sup>37</sup>Egli è quel Mosè che disse ai figli d'Israele: «Dio farà sorgere per voi, dai vostri fratelli, un profeta come me». <sup>38</sup>Egli è colui che, mentre erano radunati nel deserto, fu mediatore tra l'angelo, che gli parlava sul monte Sinai, e i nostri padri; egli ricevette parole di vita da trasmettere a noi. <sup>39</sup>Ma i nostri padri non vollero dargli ascolto, anzi lo respinsero e in cuor loro si volsero verso l'Egitto, <sup>40</sup>dicendo ad Aronne: «Fa' per noi degli dèi che camminino davanti a noi, perché a questo Mosè, che ci condusse fuori dalla terra d'Egitto, non sappiamo che cosa sia accaduto». <sup>41</sup>E in quei giorni fabbricarono un vitello e offrirono un sacrificio all'idolo e si rallegrarono per l'opera delle loro mani. <sup>42</sup>Ma Dio si allontanò da loro e li abbandonò al culto degli astri del cielo, come è scritto nel libro dei Profeti:</p> <p class="rientrato">Mi avete forse offerto vittime e sacrifici<br>per quarant'anni nel deserto, o casa d'Israele?<br> <sup>43</sup>Avete preso con voi la tenda di Moloc<br>e la stella del vostro dio Refan,<br>immagini che vi siete fabbricate per adorarle!<br>Perciò vi deporterò al di làdi Babilonia.</p> <p><sup>44</sup>Nel deserto i nostri padri avevano la tenda della testimonianza, come colui che parlava a Mosè aveva ordinato di costruirla secondo il modello che aveva visto. <sup>45</sup>E dopo averla ricevuta, i nostri padri con Giosuè la portarono con sé nel territorio delle nazioni che Dio scacciò davanti a loro, fino ai tempi di Davide. <sup>46</sup>Costui trovò grazia dinanzi a Dio e domandò di poter trovare una dimora per la casa di Giacobbe; <sup>47</sup>ma fu Salomone che gli costruì una casa. <sup>48</sup>L'Altissimo tuttavia non abita in costruzioni fatte da mano d'uomo, come dice il profeta:</p> <p class="rientrato"><sup>49</sup>Il cielo è il mio trono<br>e la terra sgabello dei miei piedi.<br>Quale casa potrete costruirmi, dice il Signore,<br>o quale sarà il luogo del mio riposo?<br> <sup>50</sup>Non è forse la mia mano che ha creato tutte queste cose?</p> <p><sup>51</sup>Testardi e incirconcisi nel cuore e nelle orecchie, voi opponete sempre resistenza allo Spirito Santo. Come i vostri padri, così siete anche voi. <sup>52</sup>Quale dei profeti i vostri padri non hanno perseguitato? Essi uccisero quelli che preannunciavano la venuta del Giusto, del quale voi ora siete diventati traditori e uccisori, <sup>53</sup>voi che avete ricevuto la Legge mediante ordini dati dagli angeli e non l'avete osservata».<br> <sup>54</sup>All'udire queste cose, erano furibondi in cuor loro e digrignavano i denti contro Stefano.<br> </p> <div class="titoli">Martirio di Stefano</div> <p><sup>55</sup>Ma egli, pieno di Spirito Santo, fissando il cielo, vide la gloria di Dio e Gesù che stava alla destra di Dio <sup>56</sup>e disse: «Ecco, contemplo i cieli aperti e il Figlio dell'uomo che sta alla destra di Dio». <sup>57</sup>Allora, gridando a gran voce, si turarono gli orecchi e si scagliarono tutti insieme contro di lui, <sup>58</sup>lo trascinarono fuori della città e si misero a lapidarlo. E i testimoni deposero i loro mantelli ai piedi di un giovane, chiamato Saulo. <sup>59</sup>E lapidavano Stefano, che pregava e diceva: «Signore Gesù, accogli il mio spirito». <sup>60</sup>Poi piegò le ginocchia e gridò a gran voce: «Signore, non imputare loro questo peccato». Detto questo, morì.<br></p>