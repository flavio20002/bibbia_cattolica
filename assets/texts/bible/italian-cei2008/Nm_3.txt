<div class="titoli">Censimento e funzione dei leviti</div> <p><sup>1</sup>Questi sono i discendenti di Aronne e di Mosè, quando il Signore parlò con Mosè sul monte Sinai.<br> <sup>2</sup>Questi sono i nomi dei figli di Aronne: il primogenito Nadab, poi Abiu, Eleàzaro e Itamàr. <sup>3</sup>Tali i nomi dei figli di Aronne, i sacerdoti consacrati con l'unzione, che avevano ricevuto l'investitura per esercitare il sacerdozio. <sup>4</sup>Nadab e Abiu morirono davanti al Signore, quando offrirono fuoco illegittimo davanti al Signore, nel deserto del Sinai. Essi non avevano figli. Eleàzaro e Itamàr esercitarono il sacerdozio alla presenza di Aronne, loro padre.<br> <sup>5</sup>Il Signore parlò a Mosè e disse: <sup>6</sup>«Fa' avvicinare la tribù dei leviti e presentala al sacerdote Aronne, perché sia al suo servizio. <sup>7</sup>Essi assumeranno l'incarico suo e quello di tutta la comunità nei confronti della tenda del convegno, prestando servizio alla Dimora. <sup>8</sup>E custodiranno tutti gli arredi della tenda del convegno e assumeranno l'incarico degli Israeliti, prestando servizio alla Dimora. <sup>9</sup>Assegnerai i leviti ad Aronne e ai suoi figli: saranno affidati completamente a lui da parte degli Israeliti. <sup>10</sup>Tu incaricherai Aronne e i suoi figli di esercitare il sacerdozio; il profano che vi si accosterà sarà messo a morte».<br> <sup>11</sup>Il Signore parlò a Mosè e disse: <sup>12</sup>«Ecco, io ho scelto i leviti tra gli Israeliti al posto di ogni primogenito che nasce per primo dal seno materno tra gli Israeliti; i leviti saranno miei, <sup>13</sup>perché ogni primogenito è mio. Quando io colpii tutti i primogeniti in terra d'Egitto, io consacrai a me in Israele ogni primogenito, sia dell'uomo sia del bestiame; essi mi apparterranno. Io sono il Signore».<br> <sup>14</sup>Il Signore parlò a Mosè nel deserto del Sinai e disse: <sup>15</sup>«Censisci i figli di Levi, secondo i loro casati paterni, secondo le loro famiglie; censirai tutti i maschi da un mese in su». <sup>16</sup>Mosè li censì secondo l'ordine del Signore, come gli era stato ordinato.<br> <sup>17</sup>Questi sono i figli di Levi secondo i loro nomi: Gherson, Keat e Merarì. <sup>18</sup>Questi i nomi dei figli di Gherson, secondo le loro famiglie: Libnì e Simei. <sup>19</sup>I figli di Keat secondo le loro famiglie: Amram, Isar, Ebron e Uzzièl. <sup>20</sup>I figli di Merarì secondo le loro famiglie: Maclì e Musì. Queste sono le famiglie dei leviti suddivisi secondo i loro casati paterni.<br> <sup>21</sup>A Gherson appartengono la famiglia dei Libniti e la famiglia dei Simeiti. Queste sono le famiglie dei Ghersoniti. <sup>22</sup>I loro censiti, contando tutti i maschi da un mese in su, erano settemilacinquecento. <sup>23</sup>Le famiglie dei Ghersoniti avevano l'accampamento dietro la Dimora, a occidente. <sup>24</sup>Il principe del casato paterno per i Ghersoniti era Eliasàf, figlio di Laèl. <sup>25</sup>I figli di Gherson, nella tenda del convegno, avevano l'incarico della Dimora e della tenda, della sua copertura e della cortina all'ingresso della tenda del convegno, <sup>26</sup>dei tendaggi del recinto e della cortina all'ingresso del recinto intorno alla Dimora e all'altare e delle corde per tutto il suo impianto.<br> <sup>27</sup>A Keat appartengono la famiglia degli Amramiti, la famiglia degli Isariti, la famiglia degli Ebroniti e la famiglia degli Uzzieliti. Queste sono le famiglie dei Keatiti, <sup>28</sup>contando tutti i maschi da un mese in su: ottomilaseicento. Essi avevano la custodia del santuario. <sup>29</sup>Le famiglie dei figli di Keat avevano l'accampamento al lato meridionale della Dimora. <sup>30</sup>Il principe del casato paterno per i Keatiti era Elisafàn, figlio di Uzzièl. <sup>31</sup>Avevano l'incarico dell'arca, della tavola, del candelabro, degli altari e degli arredi del santuario con i quali si svolge il servizio, della cortina e di tutto il suo impianto. <br> <sup>32</sup>Il principe dei prìncipi dei leviti era Eleàzaro, figlio del sacerdote Aronne; esercitava la sorveglianza su quelli che avevano l'incarico del santuario.<br> <sup>33</sup>A Merarì appartengono la famiglia dei Macliti e la famiglia dei Musiti. Queste sono le famiglie di Merarì. <sup>34</sup>I loro censiti, contando tutti i maschi da un mese in su, erano seimiladuecento. <sup>35</sup>Il principe del casato paterno per le famiglie di Merarì era Surièl, figlio di Abicàil. Essi avevano l'accampamento al lato settentrionale della Dimora. <sup>36</sup>I figli di Merarì avevano l'incarico di custodire le assi della Dimora, le sue stanghe, le sue colonne e le loro basi, tutti i suoi arredi e tutto il suo impianto, <sup>37</sup>le colonne del recinto all'intorno, le loro basi, i loro picchetti e le loro corde. <sup>38</sup>Davanti alla Dimora, a oriente, avevano l'accampamento Mosè, Aronne e i suoi figli; essi avevano la custodia del santuario a nome degli Israeliti. Il profano che vi si fosse avvicinato sarebbe stato messo a morte.<br> <sup>39</sup>Tutti i leviti di cui Mosè e Aronne fecero il censimento secondo le loro famiglie per ordine del Signore, tutti i maschi da un mese in su, erano ventiduemila.<br> <sup>40</sup>Il Signore disse a Mosè: «Censisci tutti i primogeniti maschi tra gli Israeliti, da un mese in su, e conta i loro nomi. <sup>41</sup>Prenderai i leviti per me - io sono il Signore - invece di tutti i primogeniti degli Israeliti e il bestiame dei leviti invece dei primi parti del bestiame degli Israeliti». <sup>42</sup>Mosè censì, come il Signore gli aveva comandato, ogni primogenito tra gli Israeliti, secondo l'ordine che il Signore gli aveva dato. <sup>43</sup>Il totale dei primogeniti maschi che furono censiti, contando i nomi da un mese in su, fu di ventiduemiladuecentosettantatré.<br> <sup>44</sup>Il Signore parlò a Mosè e disse: <sup>45</sup>«Prendi i leviti al posto di tutti i primogeniti degli Israeliti e il bestiame dei leviti al posto del loro bestiame; i leviti saranno miei. Io sono il Signore. <sup>46</sup>Come riscatto dei duecentosettantatré eccedenti rispetto ai leviti tra i primogeniti degli Israeliti, <sup>47</sup>prenderai cinque sicli a testa; li prenderai conformi al siclo del santuario: venti ghera per un siclo. <sup>48</sup>Darai il denaro ad Aronne e ai suoi figli come riscatto di quelli tra loro eccedenti». <sup>49</sup>Mosè prese il denaro del riscatto di quelli che oltrepassavano il numero dei primogeniti riscattati dai leviti. <sup>50</sup>Da questi primogeniti degli Israeliti prese in denaro milletrecentosessantacinque sicli, conformi al siclo del santuario. <sup>51</sup>Mosè diede il denaro del riscatto ad Aronne e ai suoi figli, secondo l'ordine del Signore, come aveva ordinato il Signore a Mosè.<br></p>