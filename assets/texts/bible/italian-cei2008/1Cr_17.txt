<div class="titoli">Profezia di Natan</div> <p><sup>1</sup>Davide, quando si fu stabilito nella sua casa, disse al profeta Natan: «Ecco, io abito in una casa di cedro, mentre l'arca dell'alleanza del Signore sta sotto i teli di una tenda». <sup>2</sup>Natan rispose a Davide: «Fa' quanto hai in cuor tuo, perché Dio è con te».<br> <sup>3</sup>Ma quella stessa notte fu rivolta a Natan questa parola di Dio: <sup>4</sup>«Va' e di' a Davide, mio servo: Così dice il Signore: «Non mi costruirai tu la casa per la mia dimora. <sup>5</sup>Io infatti non ho abitato in una casa da quando ho fatto salire Israele fino ad oggi. Io passai da una tenda all'altra e da un padiglione all'altro. <sup>6</sup>Durante tutto il tempo in cui ho camminato insieme con tutto Israele, ho forse mai detto ad alcuno dei giudici d'Israele, a cui avevo comandato di pascere il mio popolo: Perché non mi avete edificato una casa di cedro?».<br> <sup>7</sup>Ora dunque dirai al mio servo Davide: Così dice il Signore degli eserciti: «Io ti ho preso dal pascolo, mentre seguivi il gregge, perché tu fossi capo del mio popolo Israele. <sup>8</sup>Sono stato con te dovunque sei andato, ho distrutto tutti i tuoi nemici davanti a te e renderò il tuo nome come quello dei grandi che sono sulla terra. <sup>9</sup>Fisserò un luogo per Israele, mio popolo, e ve lo pianterò perché vi abiti e non tremi più e i malfattori non lo rovinino come in passato, <sup>10</sup>come dai giorni in cui avevo stabilito dei giudici sopra il mio popolo Israele. Umilierò tutti i tuoi nemici e ti annuncio: una casa costruirà a te il Signore. <sup>11</sup>Quando i tuoi giorni saranno compiuti e te ne andrai con i tuoi padri, io susciterò un tuo discendente dopo di te, uno dei tuoi figli, e renderò stabile il suo regno. <sup>12</sup>Egli mi edificherà una casa e io renderò stabile il suo trono per sempre. <sup>13</sup>Io sarò per lui padre ed egli sarà per me figlio; non ritirerò da lui il mio amore, come l'ho ritirato dal tuo predecessore. <sup>14</sup>Io lo farò stare saldo per sempre nella mia casa e nel mio regno; il suo trono sarà reso stabile per sempre»». <sup>15</sup>Natan parlò a Davide secondo tutte queste parole e secondo tutta questa visione. <br> </p> <div class="titoli">Preghiera di Davide</div> <p><sup>16</sup>Allora il re Davide andò a presentarsi davanti al Signore e disse: «Chi sono io, Signore Dio, e che cos'è la mia casa, perché tu mi abbia condotto fin qui? <sup>17</sup>E questo è parso poca cosa ai tuoi occhi, o Dio: tu hai parlato della casa del tuo servo per un lontano avvenire; mi hai fatto contemplare come una successione di uomini in ascesa, Signore Dio! <sup>18</sup>Come può pretendere Davide di aggiungere qualcosa alla tua gloria? Tu conosci il tuo servo. <sup>19</sup>Signore, per amore del tuo servo e secondo il tuo cuore, hai compiuto tutte queste grandi cose, per manifestare tutte le tue meraviglie. <sup>20</sup>Signore, nessuno è come te e non vi è altro Dio fuori di te, proprio come abbiamo udito con i nostri orecchi. <sup>21</sup>E chi è come il tuo popolo, come Israele, unica nazione sulla terra che Dio è venuto a riscattare come popolo per sé e per procurarsi un nome grande e stabile? Tu hai scacciato le nazioni davanti al tuo popolo, che tu hai riscattato dalla nazione d'Egitto. <sup>22</sup>Hai reso il tuo popolo Israele popolo tuo per sempre, e tu, Signore, sei diventato Dio per loro. <sup>23</sup>Ora, Signore, la parola che hai pronunciato sul tuo servo e sulla sua casa resti per sempre e fa' come hai detto. <sup>24</sup>Il tuo nome sia saldo e sia magnificato per sempre così: «Il Signore degli eserciti, Dio d'Israele, è Dio per Israele!». La casa di Davide, tuo servo, sia stabile davanti a te! <sup>25</sup>Poiché tu, Dio mio, hai rivelato al tuo servo l'intenzione di costruirgli una casa, per questo il tuo servo ha trovato l'ardire di pregare alla tua presenza. <sup>26</sup>Ora, Signore, tu sei Dio; hai fatto al tuo servo queste belle promesse. <sup>27</sup>Dégnati dunque di benedire ora la casa del tuo servo, perché sia sempre dinanzi a te! Poiché quanto tu, Signore, benedici, è sempre benedetto».<br></p>