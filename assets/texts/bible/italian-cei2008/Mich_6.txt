<div class="titoli">DENUNCIA DELL'INGIUSTIZIA E DELLA CORRUZIONE GENERALE</div> <div class="titoli">Arringa contro il popolo</div> <p><sup>1</sup>Ascoltate dunque ciò che dice il Signore:<br>«Su, illustra la tua causa ai monti<br>e i colli ascoltino la tua voce!».<br> <sup>2</sup>Ascoltate, o monti, il processo del Signore,<br>o perenni fondamenta della terra,<br>perché il Signore è in causa con il suo popolo,<br>accusa Israele.<br> <sup>3</sup>«Popolo mio, che cosa ti ho fatto?<br>In che cosa ti ho stancato? Rispondimi.<br> <sup>4</sup>Forse perché ti ho fatto uscire dalla terra d'Egitto,<br>ti ho riscattato dalla condizione servile<br>e ho mandato davanti a te<br>Mosè, Aronne e Maria?<br> <sup>5</sup>Popolo mio, ricorda le trame<br>di Balak, re di Moab,<br>e quello che gli rispose<br>Balaam, figlio di Beor.<br>Ricòrdati di quello che è avvenuto<br>da Sittìm a Gàlgala,<br>per riconoscere<br>le vittorie del Signore».<br> <sup>6</sup>«Con che cosa mi presenterò al Signore,<br>mi prostrerò al Dio altissimo?<br>Mi presenterò a lui con olocausti,<br>con vitelli di un anno?<br> <sup>7</sup>Gradirà il Signore<br>migliaia di montoni<br>e torrenti di olio a miriadi?<br>Gli offrirò forse il mio primogenito<br>per la mia colpa,<br>il frutto delle mie viscere<br>per il mio peccato?».<br> <sup>8</sup>Uomo, ti è stato insegnato ciò che è buono<br>e ciò che richiede il Signore da te:<br>praticare la giustizia,<br>amare la bontà,<br>camminare umilmente con il tuo Dio.<br> </p> <div class="titoli">Contro l'avarizia e la disonestà</div> <p><sup>9</sup>La voce del Signore grida alla città<br>e chi ha senno teme il suo nome:<br>«Ascoltate, tribù e assemblea <sup>10</sup>della città.<br>Ci sono ancora nella casa dell'empio<br>i tesori ingiustamente acquistati<br>e una detestabile <i>efa</i> ridotta?<br> <sup>11</sup>Potrò io giustificare<br>le bilance truccate<br>e il sacchetto di pesi falsi?<br> <sup>12</sup>I ricchi della città sono pieni di violenza<br>e i suoi abitanti proferiscono menzogna;<br>le loro parole sono un inganno!<br> <sup>13</sup>Allora anch'io ho cominciato a colpirti,<br>a devastarti per i tuoi peccati.<br> <sup>14</sup>Mangerai, ma non ti sazierai,<br>e la tua fame rimarrà in te;<br>metterai da parte, ma nulla salverai;<br>e se qualcosa salverai,<br>io lo consegnerò alla spada.<br> <sup>15</sup>Seminerai, ma non mieterai;<br>frangerai le olive, ma non ti ungerai d'olio;<br>produrrai mosto, ma non berrai il vino.<br> <sup>16</sup>Tu osservi gli statuti di Omri<br>e tutte le pratiche della casa di Acab,<br>e segui i loro progetti,<br>perciò io farò di te una desolazione,<br>i tuoi abitanti oggetto di scherno<br>e subirai l'obbrobrio del mio popolo».<br></p>