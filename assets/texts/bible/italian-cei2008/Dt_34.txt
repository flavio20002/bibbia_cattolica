<div class="titoli">Morte di Mosè</div> <p><sup>1</sup>Poi Mosè salì dalle steppe di Moab sul monte Nebo, cima del Pisga, che è di fronte a Gerico. Il Signore gli mostrò tutta la terra: Gàlaad fino a Dan, <sup>2</sup>tutto Nèftali, la terra di Èfraim e di Manasse, tutta la terra di Giuda fino al mare occidentale <sup>3</sup>e il Negheb, il distretto della valle di Gerico, città delle palme, fino a Soar. <sup>4</sup>Il Signore gli disse: «Questa è la terra per la quale io ho giurato ad Abramo, a Isacco e a Giacobbe: «Io la darò alla tua discendenza». Te l'ho fatta vedere con i tuoi occhi, ma tu non vi entrerai!».<br> <sup>5</sup>Mosè, servo del Signore, morì in quel luogo, nella terra di Moab, secondo l'ordine del Signore. <sup>6</sup>Fu sepolto nella valle, nella terra di Moab, di fronte a Bet-Peor. Nessuno fino ad oggi ha saputo dove sia la sua tomba. <sup>7</sup>Mosè aveva centoventi anni quando morì. Gli occhi non gli si erano spenti e il vigore non gli era venuto meno. <sup>8</sup>Gli Israeliti lo piansero nelle steppe di Moab per trenta giorni, finché furono compiuti i giorni di pianto per il lutto di Mosè. <br> <sup>9</sup>Giosuè, figlio di Nun, era pieno dello spirito di saggezza, perché Mosè aveva imposto le mani su di lui. Gli Israeliti gli obbedirono e fecero quello che il Signore aveva comandato a Mosè.<br> <sup>10</sup>Non è più sorto in Israele un profeta come Mosè, che il Signore conosceva faccia a faccia, <sup>11</sup>per tutti i segni e prodigi che il Signore lo aveva mandato a compiere nella terra d'Egitto, contro il faraone, contro i suoi ministri e contro tutta la sua terra, <sup>12</sup>e per la mano potente e il terrore grande con cui Mosè aveva operato davanti agli occhi di tutto Israele.</p>