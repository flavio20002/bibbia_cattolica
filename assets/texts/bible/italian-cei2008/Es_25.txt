<div class="titoli">Contributi per il santuario</div> <p><sup>1</sup>Il Signore parlò a Mosè dicendo: <sup>2</sup>«Ordina agli Israeliti che raccolgano per me un contributo. Lo raccoglierete da chiunque sia generoso di cuore. <sup>3</sup>Ed ecco che cosa raccoglierete da loro come contributo: oro, argento e bronzo, <sup>4</sup>tessuti di porpora viola e rossa, di scarlatto, di bisso e di pelo di capra, <sup>5</sup>pelle di montone tinta di rosso, pelle di tasso e legno di acacia, <sup>6</sup>olio per l'illuminazione, balsami per l'olio dell'unzione e per l'incenso aromatico, <sup>7</sup>pietre di ònice e pietre da incastonare nell'efod e nel pettorale. <sup>8</sup>Essi mi faranno un santuario e io abiterò in mezzo a loro. <sup>9</sup>Eseguirete ogni cosa secondo quanto ti mostrerò, secondo il modello della Dimora e il modello di tutti i suoi arredi. <br> <sup>10</sup>Faranno dunque un'arca di legno di acacia: avrà due cubiti e mezzo di lunghezza, un cubito e mezzo di larghezza, un cubito e mezzo di altezza. <sup>11</sup>La rivestirai d'oro puro: dentro e fuori la rivestirai e le farai intorno un bordo d'oro. <sup>12</sup>Fonderai per essa quattro anelli d'oro e li fisserai ai suoi quattro piedi: due anelli su di un lato e due anelli sull'altro. <sup>13</sup>Farai stanghe di legno di acacia e le rivestirai d'oro. <sup>14</sup>Introdurrai le stanghe negli anelli sui due lati dell'arca per trasportare con esse l'arca. <sup>15</sup>Le stanghe dovranno rimanere negli anelli dell'arca: non verranno tolte di lì. <sup>16</sup>Nell'arca collocherai la Testimonianza che io ti darò. <br> <sup>17</sup>Farai il propiziatorio, d'oro puro; avrà due cubiti e mezzo di lunghezza e un cubito e mezzo di larghezza. <sup>18</sup>Farai due cherubini d'oro: li farai lavorati a martello sulle due estremità del propiziatorio. <sup>19</sup>Fa' un cherubino a una estremità e un cherubino all'altra estremità. Farete i cherubini alle due estremità del propiziatorio. <sup>20</sup>I cherubini avranno le due ali spiegate verso l'alto, proteggendo con le ali il propiziatorio; saranno rivolti l'uno verso l'altro e le facce dei cherubini saranno rivolte verso il propiziatorio. <sup>21</sup>Porrai il propiziatorio sulla parte superiore dell'arca e collocherai nell'arca la Testimonianza che io ti darò. <sup>22</sup>Io ti darò convegno in quel luogo: parlerò con te da sopra il propiziatorio, in mezzo ai due cherubini che saranno sull'arca della Testimonianza, dandoti i miei ordini riguardo agli Israeliti. <br> <sup>23</sup>Farai una tavola di legno di acacia: avrà due cubiti di lunghezza, un cubito di larghezza, un cubito e mezzo di altezza. <sup>24</sup>La rivestirai d'oro puro e le farai attorno un bordo d'oro. <sup>25</sup>Le farai attorno una cornice di un palmo e farai un bordo d'oro per la cornice. <sup>26</sup>Le farai quattro anelli d'oro e li fisserai ai quattro angoli, che costituiranno i suoi quattro piedi. <sup>27</sup>Gli anelli saranno contigui alla cornice e serviranno a inserire le stanghe, destinate a trasportare la tavola. <sup>28</sup>Farai le stanghe di legno di acacia e le rivestirai d'oro; con esse si trasporterà la tavola. <sup>29</sup>Farai anche i suoi piatti, coppe, anfore e tazze per le libagioni: li farai d'oro puro. <sup>30</sup>Sulla tavola collocherai i pani dell'offerta: saranno sempre alla mia presenza. <br> <sup>31</sup>Farai anche un candelabro d'oro puro. Il candelabro sarà lavorato a martello, il suo fusto e i suoi bracci; i suoi calici, i suoi bulbi e le sue corolle saranno tutti di un pezzo. <sup>32</sup>Sei bracci usciranno dai suoi lati: tre bracci del candelabro da un lato e tre bracci del candelabro dall'altro lato. <sup>33</sup>Vi saranno su di un braccio tre calici in forma di fiore di mandorlo, con bulbo e corolla, e così anche sull'altro braccio tre calici in forma di fiore di mandorlo, con bulbo e corolla. Così sarà per i sei bracci che usciranno dal candelabro. <sup>34</sup>Il fusto del candelabro avrà quattro calici in forma di fiore di mandorlo, con i loro bulbi e le loro corolle: <sup>35</sup>un bulbo sotto i due bracci che si dipartono da esso e un bulbo sotto i due bracci seguenti e un bulbo sotto gli ultimi due bracci che si dipartono da esso; così per tutti i sei bracci che escono dal candelabro. <sup>36</sup>I bulbi e i relativi bracci saranno tutti di un pezzo: il tutto sarà formato da una sola massa d'oro puro lavorata a martello. <sup>37</sup>Farai le sue sette lampade: vi si collocheranno sopra in modo da illuminare lo spazio davanti ad esso. <sup>38</sup>I suoi smoccolatoi e i suoi portacenere saranno d'oro puro. <sup>39</sup>Lo si farà con un talento di oro puro, esso con tutti i suoi accessori. <sup>40</sup>Guarda ed esegui secondo il modello che ti è stato mostrato sul monte. <br> </p><p></p>>