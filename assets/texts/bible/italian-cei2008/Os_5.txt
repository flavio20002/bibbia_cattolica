<div class="titoli">Contro sacerdoti, notabili e re</div> <p><sup>1</sup>Ascoltate questo, o sacerdoti,<br>state attenti, casa d'Israele,<br>o casa del re, porgete l'orecchio,<br>perché a voi toccava esercitare la giustizia;<br>voi foste infatti un laccio a Mispa,<br>una rete tesa sul Tabor<br> <sup>2</sup>e una fossa profonda a Sittìm.<br>Ma io correggerò tutti costoro.<br> <sup>3</sup>Io conosco Èfraim e non mi è ignoto Israele.<br>Ti sei prostituito, Èfraim!<br>Si è reso impuro Israele.<br> <sup>4</sup>Le loro azioni non permettono<br>di fare ritorno al loro Dio,<br>perché uno spirito di prostituzione è fra loro<br>e non conoscono il Signore.<br> <sup>5</sup>L'arroganza d'Israele testimonia contro di lui,<br>Israele ed Èfraim inciamperanno per le loro colpe<br>e Giuda inciamperà con loro.<br> <sup>6</sup>Con le loro greggi e i loro armenti<br>andranno in cerca del Signore,<br>ma non lo troveranno:<br>egli si è allontanato da loro.<br> <sup>7</sup>Sono stati infedeli verso il Signore,<br>generando figli bastardi:<br>la nuova luna li divorerà<br>insieme con i loro campi.<br> </p> <div class="titoli">Israele e Giuda sono entrambi colpevoli</div> <p><sup>8</sup>Suonate il corno a Gàbaa<br>e la tromba a Rama,<br>date l'allarme a Bet-Aven,<br>all'erta, Beniamino!<br> <sup>9</sup>Èfraim sarà devastato<br>nel giorno del castigo:<br>per le tribù d'Israele<br>annuncio una cosa sicura.<br> <sup>10</sup>I capi di Giuda sono diventati<br>come quelli che spostano i confini<br>e su di loro come acqua verserò la mia ira.<br> <sup>11</sup>Èfraim è schiacciato dal giudizio,<br>da quando ha cominciato a inseguire il nulla.<br> <sup>12</sup>Ma io sarò come una tignola per Èfraim,<br>e come un tarlo per la casa di Giuda.<br> <sup>13</sup>Èfraim ha visto la sua infermità<br>e Giuda la sua piaga.<br>Èfraim è ricorso all'Assiria<br>e Giuda si è rivolto al gran re;<br>ma egli non potrà curarvi,<br>non guarirà la vostra piaga,<br> <sup>14</sup>perché io sarò come un leone per Èfraim,<br>come un leoncello per la casa di Giuda.<br>Io li sbranerò e me ne andrò,<br>porterò via la preda e nessuno me la toglierà.<br> <sup>15</sup>Me ne ritornerò alla mia dimora,<br>finché non sconteranno la pena<br>e cercheranno il mio volto,<br>e ricorreranno a me nella loro angoscia.<br></p>