<div class="titoli">SALUTI E RACCOMANDAZIONI</div> <div class="titoli">Saluti</div> <p><sup>1</sup>Vi raccomando Febe, nostra sorella, che è al servizio della Chiesa di Cencre: <sup>2</sup>accoglietela nel Signore, come si addice ai santi, e assistetela in qualunque cosa possa avere bisogno di voi; anch'essa infatti ha protetto molti, e anche me stesso.<br> <sup>3</sup>Salutate Prisca e Aquila, miei collaboratori in Cristo Gesù. <sup>4</sup>Essi per salvarmi la vita hanno rischiato la loro testa, e a loro non io soltanto sono grato, ma tutte le Chiese del mondo pagano. <sup>5</sup>Salutate anche la comunità che si riunisce nella loro casa.<br>Salutate il mio amatissimo Epèneto, che è stato il primo a credere in Cristo nella provincia dell'Asia. <sup>6</sup>Salutate Maria, che ha faticato molto per voi.<br> <sup>7</sup>Salutate Andrònico e Giunia, miei parenti e compagni di prigionia: sono insigni tra gli apostoli ed erano in Cristo già prima di me. <sup>8</sup>Salutate Ampliato, che mi è molto caro nel Signore. <sup>9</sup>Salutate Urbano, nostro collaboratore in Cristo, e il mio carissimo Stachi. <sup>10</sup>Salutate Apelle, che ha dato buona prova in Cristo. Salutate quelli della casa di Aristòbulo. <sup>11</sup>Salutate Erodione, mio parente. Salutate quelli della casa di Narciso che credono nel Signore. <sup>12</sup>Salutate Trifena e Trifosa, che hanno faticato per il Signore. Salutate la carissima Pèrside, che ha tanto faticato per il Signore. <sup>13</sup>Salutate Rufo, prescelto nel Signore, e sua madre, che è una madre anche per me. <sup>14</sup>Salutate Asìncrito, Flegonte, Erme, Pàtroba, Erma e i fratelli che sono con loro. <sup>15</sup>Salutate Filòlogo e Giulia, Nereo e sua sorella e Olimpas e tutti i santi che sono con loro. <sup>16</sup>Salutatevi gli uni gli altri con il bacio santo. Vi salutano tutte le Chiese di Cristo.<br> </p> <div class="titoli">Esortazioni</div> <p><sup>17</sup>Vi raccomando poi, fratelli, di guardarvi da coloro che provocano divisioni e ostacoli contro l'insegnamento che avete appreso: tenetevi lontani da loro. <sup>18</sup>Costoro, infatti, non servono Cristo nostro Signore, ma il proprio ventre e, con belle parole e discorsi affascinanti, ingannano il cuore dei semplici.<br> <sup>19</sup>La fama della vostra obbedienza è giunta a tutti: mentre dunque mi rallegro di voi, voglio che siate saggi nel bene e immuni dal male. <sup>20</sup>Il Dio della pace schiaccerà ben presto Satana sotto i vostri piedi. La grazia del Signore nostro Gesù sia con voi.<br> <sup>21</sup>Vi saluta Timòteo mio collaboratore, e con lui Lucio, Giasone, Sosìpatro, miei parenti. <sup>22</sup>Anch'io, Terzo, che ho scritto la lettera, vi saluto nel Signore. <sup>23</sup>Vi saluta Gaio, che ospita me e tutta la comunità. Vi salutano Erasto, tesoriere della città, e il fratello Quarto. <sup>24</sup></p> <div class="titoli">Gloria a Dio!</div> <p><sup>25</sup>A colui che ha il potere di confermarvi<br>nel mio Vangelo, che annuncia Gesù Cristo,<br>secondo la rivelazione del mistero, <br>avvolto nel silenzio per secoli eterni,<br> <sup>26</sup>ma ora manifestato mediante le scritture dei Profeti,<br>per ordine dell'eterno Dio,<br>annunciato a tutte le genti<br>perché giungano all'obbedienza della fede,<br> <sup>27</sup>a Dio, che solo è sapiente,<br>per mezzo di Gesù Cristo,<br>la gloria nei secoli. Amen.</p>