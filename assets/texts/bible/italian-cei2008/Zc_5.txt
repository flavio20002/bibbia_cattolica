<div class="titoli">Sesta visione: il rotolo della maledizione</div> <p><sup>1</sup>Poi alzai gli occhi e vidi un rotolo che volava. <sup>2</sup>L'angelo mi domandò: «Che cosa vedi?». E io: «Vedo un rotolo che vola: è lungo venti cubiti e largo dieci». <sup>3</sup>Egli soggiunse: «Questa è la maledizione che si diffonde su tutta la terra: ogni ladro sarà scacciato via di qui come quel rotolo; ogni spergiuro sarà scacciato via di qui come quel rotolo. <sup>4</sup>Io scatenerò la maledizione, dice il Signore degli eserciti, in modo che essa penetri nella casa del ladro e nella casa di chi giura il falso nel mio nome; rimarrà in quella casa e la consumerà insieme con le sue travi e le sue pietre».<br> </p> <div class="titoli">Settima visione: la donna rinchiusa nel recipiente</div> <p><sup>5</sup>Poi l'angelo che parlava con me si avvicinò e mi disse: «Alza gli occhi e osserva ciò che appare». <sup>6</sup>E io: «Che cos'è quella?». Mi rispose: «È un'<i>efa!</i> che avanza». Poi soggiunse: «Non hanno occhi che per essa in tutta la terra». <sup>7</sup>Fu quindi alzato un coperchio di piombo; ecco, dentro all'<i>efa!</i> vi era una donna. <sup>8</sup>Disse: «Questa è l'empietà!». Poi la ricacciò dentro l'<i>efa!</i> e ricoprì l'apertura con il coperchio di piombo. <sup>9</sup>Alzai di nuovo gli occhi per osservare e vidi venire due donne: il vento agitava le loro ali, poiché avevano ali come quelle delle cicogne, e sollevarono l'<i>efa!</i> fra la terra e il cielo. <sup>10</sup>Domandai all'angelo che parlava con me: «Dove portano l'<i>efa!</i> costoro?». <sup>11</sup>Mi rispose: «Vanno nella terra di Sinar, per costruirle una casa. Appena costruita, l'<i>efa!</i> sarà posta sopra il suo piedistallo».<br></p>