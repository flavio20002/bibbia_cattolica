<div class="titoli">Lamento su Gerusalemme ridotta in macerie</div> <p><sup>1</sup>Salmo. Di Asaf.<br><br> O Dio, nella tua eredità sono entrate le genti:<br> hanno profanato il tuo santo tempio,<br> hanno ridotto Gerusalemme in macerie.</p> <p><sup>2</sup>Hanno abbandonato i cadaveri dei tuoi servi<br> in pasto agli uccelli del cielo,<br> la carne dei tuoi fedeli agli animali selvatici.</p> <p><sup>3</sup>Hanno versato il loro sangue come acqua<br> intorno a Gerusalemme<br> e nessuno seppelliva.</p> <p><sup>4</sup>Siamo divenuti il disprezzo dei nostri vicini,<br> lo scherno e la derisione di chi ci sta intorno.</p> <p><sup>5</sup>Fino a quando sarai adirato, Signore: per sempre?<br> Arderà come fuoco la tua gelosia?</p> <p><sup>6</sup>Riversa il tuo sdegno sulle genti che non ti riconoscono<br> e sui regni che non invocano il tuo nome,</p> <p><sup>7</sup>perché hanno divorato Giacobbe,<br> hanno devastato la sua dimora.</p> <p><sup>8</sup>Non imputare a noi le colpe dei nostri antenati:<br> presto ci venga incontro la tua misericordia,<br> perché siamo così poveri!</p> <p><sup>9</sup>Aiutaci, o Dio, nostra salvezza,<br> per la gloria del tuo nome;<br> liberaci e perdona i nostri peccati<br> a motivo del tuo nome.</p> <p><sup>10</sup>Perché le genti dovrebbero dire:<br> »Dov'è il loro Dio?».<br> Si conosca tra le genti, sotto i nostri occhi,<br> la vendetta per il sangue versato dei tuoi servi.</p> <p><sup>11</sup>Giunga fino a te il gemito dei prigionieri;<br> con la grandezza del tuo braccio<br> salva i condannati a morte.</p> <p><sup>12</sup>Fa' ricadere sette volte sui nostri vicini, dentro di loro,<br> l'insulto con cui ti hanno insultato, Signore.</p> <p><sup>13</sup>E noi, tuo popolo e gregge del tuo pascolo,<br> ti renderemo grazie per sempre;<br> di generazione in generazione narreremo la tua lode.</p> <p></p>