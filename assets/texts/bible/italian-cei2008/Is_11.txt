<div class="titoli">Il Messia re di pace</div> <p><sup>1</sup>Un germoglio spunterà dal tronco di Iesse,<br>un virgulto germoglierà dalle sue radici.<br> <sup>2</sup>Su di lui si poserà lo spirito del Signore,<br>spirito di sapienza e d'intelligenza,<br>spirito di consiglio e di fortezza,<br>spirito di conoscenza e di timore del Signore.<br> <sup>3</sup>Si compiacerà del timore del Signore.<br>Non giudicherà secondo le apparenze<br>e non prenderà decisioni per sentito dire;<br> <sup>4</sup>ma giudicherà con giustizia i miseri<br>e prenderà decisioni eque per gli umili della terra.<br>Percuoterà il violento con la verga della sua bocca,<br>con il soffio delle sue labbra ucciderà l'empio.<br> <sup>5</sup>La giustizia sarà fascia dei suoi lombi<br>e la fedeltà cintura dei suoi fianchi.<br> <sup>6</sup>Il lupo dimorerà insieme con l'agnello;<br>il leopardo si sdraierà accanto al capretto;<br>il vitello e il leoncello pascoleranno insieme<br>e un piccolo fanciullo li guiderà.<br> <sup>7</sup>La mucca e l'orsa pascoleranno insieme;<br>i loro piccoli si sdraieranno insieme.<br>Il leone si ciberà di paglia, come il bue.<br> <sup>8</sup>Il lattante si trastullerà sulla buca della vipera;<br>il bambino metterà la mano nel covo del serpente velenoso.<br> <sup>9</sup>Non agiranno più iniquamente né saccheggeranno<br>in tutto il mio santo monte,<br>perché la conoscenza del Signore riempirà la terra<br>come le acque ricoprono il mare.<br> </p> <div class="titoli">Ritorno del popolo dall'esilio</div> <p><sup>10</sup>In quel giorno avverrà<br>che la radice di Iesse sarà un vessillo per i popoli.<br>Le nazioni la cercheranno con ansia.<br>La sua dimora sarà gloriosa.<br> <sup>11</sup>In quel giorno avverrà <br>che il Signore stenderà di nuovo la sua mano<br>per riscattare il resto del suo popolo,<br>superstite dall'Assiria e dall'Egitto,<br>da Patros, dall'Etiopia e dall'Elam,<br>da Sinar e da Camat e dalle isole del mare.<br> <sup>12</sup>Egli alzerà un vessillo tra le nazioni<br>e raccoglierà gli espulsi d'Israele;<br>radunerà i dispersi di Giuda<br>dai quattro angoli della terra.<br> <sup>13</sup>Cesserà la gelosia di Èfraim<br>e gli avversari di Giuda saranno sterminati;<br>Èfraim non invidierà più Giuda<br>e Giuda non sarà più ostile a Èfraim.<br> <sup>14</sup>Voleranno verso occidente contro i Filistei,<br>insieme deprederanno i figli dell'oriente,<br>stenderanno le mani su Edom e su Moab<br>e i figli di Ammon saranno loro sudditi.<br> <sup>15</sup>Il Signore prosciugherà il golfo del mare d'Egitto <br>e stenderà la mano contro il Fiume.<br>Con la potenza del suo soffio<br>lo dividerà in sette bracci,<br>così che si possa attraversare con i sandali.<br> <sup>16</sup>Si formerà una strada per il resto del suo popolo<br>che sarà superstite dall'Assiria,<br>come ce ne fu una per Israele<br>quando uscì dalla terra d'Egitto.<br></p>