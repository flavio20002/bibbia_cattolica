<sup>1</sup>In quel tempo - oracolo del Signore - <br>io sarò Dio per tutte le famiglie d'Israele <br>ed esse saranno il mio popolo. <br> <sup>2</sup>Così dice il Signore: <br>Ha trovato grazia nel deserto <br>un popolo scampato alla spada; <br>Israele si avvia a una dimora di pace». <br> <sup>3</sup>Da lontano mi è apparso il Signore: <br>«Ti ho amato di amore eterno, <br>per questo continuo a esserti fedele. <br> <sup>4</sup>Ti edificherò di nuovo e tu sarai riedificata, <br>vergine d'Israele. <br>Di nuovo prenderai i tuoi tamburelli <br>e avanzerai danzando tra gente in festa. <br> <sup>5</sup>Di nuovo pianterai vigne sulle colline di Samaria; <br>dopo aver piantato, i piantatori raccoglieranno. <br> <sup>6</sup>Verrà il giorno in cui le sentinelle grideranno <br>sulla montagna di Èfraim: <br>«Su, saliamo a Sion, <br>andiamo dal Signore, nostro Dio». <br> <sup>7</sup>Poiché dice il Signore: <br>Innalzate canti di gioia per Giacobbe, <br>esultate per la prima delle nazioni, <br>fate udire la vostra lode e dite: <br>«Il Signore ha salvato il suo popolo, <br>il resto d'Israele». <br> <sup>8</sup>Ecco, li riconduco dalla terra del settentrione <br>e li raduno dalle estremità della terra; <br>fra loro sono il cieco e lo zoppo, <br>la donna incinta e la partoriente: <br>ritorneranno qui in gran folla. <br> <sup>9</sup>Erano partiti nel pianto, <br>io li riporterò tra le consolazioni; <br>li ricondurrò a fiumi ricchi d'acqua <br>per una strada dritta in cui non inciamperanno, <br>perché io sono un padre per Israele, <br>Èfraim è il mio primogenito». <br> <sup>10</sup>Ascoltate, genti, la parola del Signore, <br>annunciatela alle isole più lontane e dite: <br>«Chi ha disperso Israele lo raduna <br>e lo custodisce come un pastore il suo gregge». <br> <sup>11</sup>Perché il Signore ha riscattato Giacobbe, <br>lo ha liberato dalle mani di uno più forte di lui. <br> <sup>12</sup>Verranno e canteranno inni sull'altura di Sion, <br>andranno insieme verso i beni del Signore, <br>verso il grano, il vino e l'olio, <br>i piccoli del gregge e del bestiame. <br>Saranno come un giardino irrigato, <br>non languiranno più. <br> <sup>13</sup>La vergine allora gioirà danzando <br>e insieme i giovani e i vecchi. <br>«Cambierò il loro lutto in gioia, <br>li consolerò e li renderò felici, senza afflizioni. <br> <sup>14</sup>Nutrirò i sacerdoti di carni prelibate <br>e il mio popolo sarà saziato dei miei beni». <br>Oracolo del Signore. <br> <sup>15</sup>Così dice il Signore: <br>«Una voce si ode a Rama, <br>un lamento e un pianto amaro: <br>Rachele piange i suoi figli, <br>e non vuole essere consolata per i suoi figli, <br>perché non sono più». <br> <sup>16</sup>Dice il Signore: <br>«Trattieni il tuo pianto, <br>i tuoi occhi dalle lacrime, <br>perché c'è un compenso alle tue fatiche <br>- oracolo del Signore -: <br>essi torneranno dal paese nemico. <br> <sup>17</sup>C'è una speranza per la tua discendenza <br>- oracolo del Signore -: <br>i tuoi figli ritorneranno nella loro terra. <br> <sup>18</sup>Ho udito Èfraim che si lamentava: <br>«Mi hai castigato e io ho subito il castigo <br>come un torello non domato. <br>Fammi ritornare e io ritornerò, <br>perché tu sei il Signore, mio Dio. <br> <sup>19</sup>Dopo il mio smarrimento, mi sono pentito; <br>quando me lo hai fatto capire, <br>mi sono battuto il petto, <br>mi sono vergognato e ne provo confusione, <br>perché porto l'infamia della mia giovinezza». <br> <sup>20</sup>Non è un figlio carissimo per me Èfraim, <br>il mio bambino prediletto? <br>Ogni volta che lo minaccio, <br>me ne ricordo sempre con affetto. <br>Per questo il mio cuore si commuove per lui <br>e sento per lui profonda tenerezza». <br>Oracolo del Signore. <br> <sup>21</sup>Pianta dei cippi, <br>metti paletti indicatori, <br>ricorda bene il sentiero, <br>la via che hai percorso. <br>Ritorna, vergine d'Israele, <br>ritorna alle tue città. <br> <sup>22</sup>Fino a quando andrai vagando, figlia ribelle? <br>Poiché il Signore crea una cosa nuova sulla terra: <br>la donna circonderà l'uomo! <p></p> <p><sup>23</sup>Così dice il Signore degli eserciti, Dio d'Israele: «Quando avrò cambiato la loro sorte, nella terra di Giuda e nelle sue città si dirà ancora questa parola: «Il Signore ti benedica, sede di giustizia, monte santo». <sup>24</sup>Vi abiteranno insieme Giuda e tutte le sue città, gli agricoltori e coloro che conducono le greggi. <sup>25</sup>Poiché ristorerò chi è stanco e sazierò coloro che languono».<br> <sup>26</sup>A questo punto mi sono destato e ho guardato: era stato un bel sogno.<br> <sup>27</sup>«Ecco, verranno giorni - oracolo del Signore - nei quali renderò la casa d'Israele e la casa di Giuda feconde di uomini e bestiame. <sup>28</sup>Allora, come ho vegliato su di loro per sradicare e per demolire, per abbattere e per distruggere e per affliggere con mali, così veglierò su di loro per edificare e per piantare. Oracolo del Signore.</p> <p><sup>29</sup>In quei giorni non si dirà più:<br>«I padri hanno mangiato uva acerba<br>e i denti dei figli si sono allegati!»,</p> <p><sup>30</sup>ma ognuno morirà per la sua propria iniquità; si allegheranno i denti solo a chi mangia l'uva acerba.<br> <sup>31</sup>Ecco, verranno giorni - oracolo del Signore -, nei quali con la casa d'Israele e con la casa di Giuda concluderò un'alleanza nuova. <sup>32</sup>Non sarà come l'alleanza che ho concluso con i loro padri, quando li presi per mano per farli uscire dalla terra d'Egitto, alleanza che essi hanno infranto, benché io fossi loro Signore. Oracolo del Signore. <sup>33</sup>Questa sarà l'alleanza che concluderò con la casa d'Israele dopo quei giorni - oracolo del Signore -: porrò la mia legge dentro di loro, la scriverò sul loro cuore. Allora io sarò il loro Dio ed essi saranno il mio popolo. <sup>34</sup>Non dovranno più istruirsi l'un l'altro, dicendo: «Conoscete il Signore», perché tutti mi conosceranno, dal più piccolo al più grande - oracolo del Signore -, poiché io perdonerò la loro iniquità e non ricorderò più il loro peccato».</p> <p><sup>35</sup>Così dice il Signore,<br>che ha posto il sole come luce del giorno,<br>la luna e le stelle come luce della notte,<br>che agita il mare così che ne fremano i flutti<br>e il cui nome è Signore degli eserciti:<br> <sup>36</sup>«Quando verranno meno queste leggi<br>dinanzi a me - oracolo del Signore -,<br>allora anche la discendenza d'Israele<br>cesserà di essere un popolo davanti a me per sempre».<br> <sup>37</sup>Così dice il Signore:<br>«Se qualcuno riuscirà a misurare in alto i cieli<br>e ad esplorare in basso le fondamenta della terra,<br>allora anch'io respingerò tutta la discendenza d'Israele<br>per tutto ciò che ha commesso. Oracolo del Signore.</p> <p><sup>38</sup>Ecco, verranno giorni - oracolo del Signore - nei quali la città sarà riedificata per il Signore, dalla torre di Cananèl fino alla porta dell'Angolo. <sup>39</sup>La corda per misurare sarà stesa in linea retta fino alla collina di Gareb, volgendo poi verso Goa. <sup>40</sup>Tutta la valle dei cadaveri e delle ceneri e tutti i campi fino al torrente Cedron, fino all'angolo della porta dei Cavalli a oriente, saranno sacri al Signore; non saranno più devastati né mai più distrutti».<br></p>