<div class="titoli">La sorte del giusto e dell'empio</div> <p><sup>1</sup>Di Davide.<br><br> Non irritarti a causa dei malvagi,<br> non invidiare i malfattori.</p> <p><sup>2</sup>Come l'erba presto appassiranno;<br> come il verde del prato avvizziranno.</p> <p> <sup>3</sup>Confida nel Signore e fa' il bene:<br> abiterai la terra e vi pascolerai con sicurezza.</p> <p><sup>4</sup>Cerca la gioia nel Signore:<br> esaudirà i desideri del tuo cuore.</p> <p><sup>5</sup>Affida al Signore la tua via,<br> confida in lui ed egli agirà:</p> <p><sup>6</sup>farà brillare come luce la tua giustizia,<br> il tuo diritto come il mezzogiorno.</p> <p> <sup>7</sup>Sta' in silenzio davanti al Signore e spera in lui;<br> non irritarti per chi ha successo,<br> per l'uomo che trama insidie.</p> <p> <sup>8</sup>Desisti dall'ira e deponi lo sdegno,<br> non irritarti: non ne verrebbe che male;</p> <p><sup>9</sup>perché i malvagi saranno eliminati,<br> ma chi spera nel Signore avrà in eredità la terra.</p> <p> <sup>10</sup>Ancora un poco e il malvagio scompare:<br> cerchi il suo posto, ma lui non c'è più.</p> <p><sup>11</sup>I poveri invece avranno in eredità la terra<br> e godranno di una grande pace.</p> <p> <sup>12</sup>Il malvagio trama contro il giusto,<br> contro di lui digrigna i denti.</p> <p><sup>13</sup>Ma il Signore ride di lui,<br> perché vede arrivare il suo giorno.</p> <p> <sup>14</sup>I malvagi sfoderano la spada e tendono l'arco<br> per abbattere il povero e il misero,<br> per uccidere chi cammina onestamente.</p> <p><sup>15</sup>Ma la loro spada penetrerà nel loro cuore<br> e i loro archi saranno spezzati.</p> <p> <sup>16</sup>È meglio il poco del giusto<br> che la grande abbondanza dei malvagi;</p> <p><sup>17</sup>le braccia dei malvagi saranno spezzate,<br> ma il Signore è il sostegno dei giusti.</p> <p> <sup>18</sup>Il Signore conosce i giorni degli uomini integri:<br> la loro eredità durerà per sempre.</p> <p><sup>19</sup>Non si vergogneranno nel tempo della sventura<br> e nei giorni di carestia saranno saziati.</p> <p> <sup>20</sup>I malvagi infatti periranno,<br> i nemici del Signore svaniranno;<br> come lo splendore dei prati,<br> in fumo svaniranno.</p> <p><sup>21</sup>Il malvagio prende in prestito e non restituisce,<br> ma il giusto ha compassione e dà in dono.</p> <p><sup>22</sup>Quelli che sono benedetti dal Signore avranno in eredità la terra,<br> ma quelli che sono da lui maledetti saranno eliminati.</p> <p> <sup>23</sup>Il Signore rende sicuri i passi dell'uomo<br> e si compiace della sua via.</p> <p><sup>24</sup>Se egli cade, non rimane a terra,<br> perché il Signore sostiene la sua mano.</p> <p><sup>25</sup>Sono stato fanciullo e ora sono vecchio:<br> non ho mai visto il giusto abbandonato<br> né i suoi figli mendicare il pane;</p> <p><sup>26</sup>ogni giorno egli ha compassione e dà in prestito,<br> e la sua stirpe sarà benedetta.</p> <p> <sup>27</sup>Sta' lontano dal male e fa' il bene<br> e avrai sempre una casa.</p> <p><sup>28</sup>Perché il Signore ama il diritto<br> e non abbandona i suoi fedeli.<br> Gli ingiusti saranno distrutti per sempre<br> e la stirpe dei malvagi sarà eliminata.</p> <p><sup>29</sup>I giusti avranno in eredità la terra<br> e vi abiteranno per sempre.</p> <p> <sup>30</sup>La bocca del giusto medita la sapienza<br> e la sua lingua esprime il diritto;</p> <p><sup>31</sup>la legge del suo Dio è nel suo cuore:<br> i suoi passi non vacilleranno.</p> <p> <sup>32</sup>Il malvagio spia il giusto<br> e cerca di farlo morire.</p> <p><sup>33</sup>Ma il Signore non lo abbandona alla sua mano,<br> nel giudizio non lo lascia condannare.</p> <p> <sup>34</sup>Spera nel Signore e custodisci la sua via:<br> egli t'innalzerà perché tu erediti la terra;<br> tu vedrai eliminati i malvagi.</p> <p> <sup>35</sup>Ho visto un malvagio trionfante,<br> gagliardo come cedro verdeggiante;</p> <p><sup>36</sup>sono ripassato ed ecco non c'era più,<br> l'ho cercato e non si è più trovato.</p> <p> <sup>37</sup>Osserva l'integro, guarda l'uomo retto:<br> perché avrà una discendenza l'uomo di pace.</p> <p><sup>38</sup>Ma i peccatori tutti insieme saranno eliminati,<br> la discendenza dei malvagi sarà sterminata.</p> <p> <sup>39</sup>La salvezza dei giusti viene dal Signore:<br> nel tempo dell'angoscia è loro fortezza.</p> <p><sup>40</sup>Il Signore li aiuta e li libera,<br> li libera dai malvagi e li salva,<br> perché in lui si sono rifugiati. </p> <p></p>