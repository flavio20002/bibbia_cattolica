<div class="titoli">LA RICERCA DELLA SAPIENZA</div> <div class="titoli">Il giudizio del Signore su chi esercita il potere</div> <p><sup>1</sup>Ascoltate dunque, o re, e cercate di comprendere;<br>imparate, o governanti di tutta la terra.<br> <sup>2</sup>Porgete l'orecchio, voi dominatori di popoli,<br>che siete orgogliosi di comandare su molte nazioni.<br> <sup>3</sup>Dal Signore vi fu dato il potere<br>e l'autorità dall'Altissimo;<br>egli esaminerà le vostre opere e scruterà i vostri propositi:<br> <sup>4</sup>pur essendo ministri del suo regno,<br>non avete governato rettamente<br>né avete osservato la legge<br>né vi siete comportati secondo il volere di Dio.<br> <sup>5</sup>Terribile e veloce egli piomberà su di voi,<br>poiché il giudizio è severo contro coloro che stanno in alto.<br> <sup>6</sup>Gli ultimi infatti meritano misericordia,<br>ma i potenti saranno vagliati con rigore.<br> <sup>7</sup>Il Signore dell'universo non guarderà in faccia a nessuno,<br>non avrà riguardi per la grandezza,<br>perché egli ha creato il piccolo e il grande<br>e a tutti provvede in egual modo.<br> <sup>8</sup>Ma sui dominatori incombe un'indagine inflessibile.<br> <sup>9</sup>Pertanto a voi, o sovrani, sono dirette le mie parole,<br>perché impariate la sapienza e non cadiate in errore.<br> <sup>10</sup>Chi custodisce santamente le cose sante<br>sarà riconosciuto santo,<br>e quanti le avranno apprese vi troveranno una difesa.<br> <sup>11</sup>Bramate, pertanto, le mie parole,<br>desideratele e ne sarete istruiti.<br> </p> <div class="titoli">La sapienza si lascia trovare</div> <p><sup>12</sup>La sapienza è splendida e non sfiorisce,<br>facilmente si lascia vedere da coloro che la amano<br>e si lascia trovare da quelli che la cercano.<br> <sup>13</sup>Nel farsi conoscere previene coloro che la desiderano.<br> <sup>14</sup>Chi si alza di buon mattino per cercarla non si affaticherà,<br>la troverà seduta alla sua porta.<br> <sup>15</sup>Riflettere su di lei, infatti, è intelligenza perfetta,<br>chi veglia a causa sua sarà presto senza affanni;<br> <sup>16</sup>poiché lei stessa va in cerca di quelli che sono degni di lei,<br>appare loro benevola per le strade<br>e in ogni progetto va loro incontro.<br> <sup>17</sup>Suo principio più autentico è ildesiderio di istruzione,<br>l'anelito per l'istruzione è amore,<br> <sup>18</sup>l'amore per lei è osservanza delle sue leggi,<br>il rispetto delle leggi è garanzia di incorruttibilità<br> <sup>19</sup>e l'incorruttibilità rende vicini a Dio.<br> <sup>20</sup>Dunque il desiderio della sapienza innalza al regno.<br> <sup>21</sup>Se dunque, dominatori di popoli, vi compiacete di troni e di scettri,<br>onorate la sapienza, perché possiate regnare sempre.<br> </p> <div class="titoli">Descrizione della sapienza</div> <p><sup>22</sup>Annuncerò che cos'è la sapienza e com'è nata,<br>non vi terrò nascosti i suoi segreti,<br>ma fin dalle origini ne ricercherò le tracce,<br>metterò in chiaro la conoscenza di lei,<br>non mi allontanerò dalla verità.<br> <sup>23</sup>Non mi farò compagno di chi si consuma d'invidia,<br>perché costui non avrà nulla in comune con la sapienza.<br> <sup>24</sup>Il gran numero di sapienti è salvezza per il mondo,<br>un re prudente è la sicurezza del popolo.<br> <sup>25</sup>Lasciatevi dunque ammaestrare dalle mie parole<br>e ne trarrete profitto.<br></p>