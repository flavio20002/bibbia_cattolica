<div class="titoli">Canti trionfali</div> <p class="rientrato"> <sup>1</sup>Dopo questo, udii come una voce potente di folla immensa nel cielo che diceva:</p> <p class="rientrato">«Alleluia!<br>Salvezza, gloria e potenza<br>sono del nostro Dio,<br> <sup>2</sup>perché veri e giusti sono i suoi giudizi.<br>Egli ha condannato la grande prostituta<br>che corrompeva la terra con la sua prostituzione,<br>vendicando su di lei<br>il sangue dei suoi servi!».</p> <p> <sup>3</sup>E per la seconda volta dissero:</p> <p class="rientrato">«Alleluia!<br>Il suo fumo sale nei secoli dei secoli!».</p> <p> <sup>4</sup>Allora i ventiquattro anziani e i quattro esseri viventi si prostrarono e adorarono Dio, seduto sul trono, dicendo:</p> <p class="rientrato">«Amen, alleluia».</p> <p> <sup>5</sup>Dal trono venne una voce che diceva:</p> <p class="rientrato">«Lodate il nostro Dio,<br>voi tutti, suoi servi,<br>voi che lo temete,<br>piccoli e grandi!».</p> <p class="rientrato"> <sup>6</sup>Udii poi come una voce di una folla immensa, simile a fragore di grandi acque e a rombo di tuoni possenti, che gridavano:</p> <p class="rientrato">«Alleluia!<br>Ha preso possesso del suo regno il Signore,<br>il nostro Dio, l'Onnipotente.<br> <sup>7</sup>Rallegriamoci ed esultiamo,<br>rendiamo a lui gloria,<br>perché sono giunte le nozze dell'Agnello;<br>la sua sposa è pronta:<br> <sup>8</sup>le fu data una veste<br>di lino puro e splendente».<br>La veste di lino sono le opere giuste dei santi.</p> <div class="titoli">Beati gli invitati al banchetto di nozze dell'Agnello!</div> <p> <sup>9</sup>Allora l'angelo mi disse: «Scrivi: Beati gli invitati al banchetto di nozze dell'Agnello!». Poi aggiunse: «Queste parole di Dio sono vere». <sup>10</sup>Allora mi prostrai ai suoi piedi per adorarlo, ma egli mi disse: «Guàrdati bene dal farlo! Io sono servo con te e i tuoi fratelli, che custodiscono la testimonianza di Gesù. È Dio che devi adorare. Infatti la testimonianza di Gesù è lo Spirito di profezia».<br> </p> <div class="titoli">La vittoria del Verbo di Dio</div> <p> <sup>11</sup>Poi vidi il cielo aperto, ed ecco un cavallo bianco; colui che lo cavalcava si chiamava Fedele e Veritiero: egli giudica e combatte con giustizia.<br> <sup>12</sup>I suoi occhi sono come una fiamma di fuoco, ha sul suo capo molti diademi; porta scritto un nome che nessuno conosce all'infuori di lui. <sup>13</sup>È avvolto in un mantello intriso di sangue e il suo nome è: il Verbo di Dio. <sup>14</sup>Gli eserciti del cielo lo seguono su cavalli bianchi, vestiti di lino bianco e puro. <sup>15</sup>Dalla bocca gli esce una spada affilata, per colpire con essa le nazioni. Egli le governerà con scettro di ferro e pigerà nel tino il vino dell'ira furiosa di Dio, l'Onnipotente. <sup>16</sup>Sul mantello e sul femore porta scritto un nome: Re dei re e Signore dei signori.<br> <sup>17</sup>Vidi poi un angelo, in piedi di fronte al sole, nell'alto del cielo, e gridava a gran voce a tutti gli uccelli che volano: <sup>18</sup>«Venite, radunatevi al grande banchetto di Dio. Mangiate le carni dei re, le carni dei comandanti, le carni degli eroi, le carni dei cavalli e dei cavalieri e le carni di tutti gli uomini, liberi e schiavi, piccoli e grandi».<br> <sup>19</sup>Vidi allora la bestia e i re della terra con i loro eserciti, radunati per muovere guerra contro colui che era seduto sul cavallo e contro il suo esercito. <sup>20</sup>Ma la bestia fu catturata e con essa il falso profeta, che alla sua presenza aveva operato i prodigi con i quali aveva sedotto quanti avevano ricevuto il marchio della bestia e ne avevano adorato la statua. Ambedue furono gettati vivi nello stagno di fuoco, ardente di zolfo. <sup>21</sup>Gli altri furono uccisi dalla spada che usciva dalla bocca del cavaliere; e tutti gli uccelli si saziarono delle loro carni.<br></p>