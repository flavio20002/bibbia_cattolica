<div class="titoli">Giobbe si dichiara incapace di rispondere</div> <p><sup>1</sup>Il Signore prese a dire a Giobbe:<br> <sup>2</sup>«Il censore vuole ancora contendere con l'Onnipotente?<br> L'accusatore di Dio risponda!».<br> <sup>3</sup>Giobbe prese a dire al Signore:<br> <sup>4</sup>«Ecco, non conto niente: che cosa ti posso rispondere?<br> Mi metto la mano sulla bocca.<br> <sup>5</sup>Ho parlato una volta, ma non replicherò,<br> due volte ho parlato, ma non continuerò».<br> <br> </p> <div class="titoli">Solo il Signore è potente</div> <p><sup>6</sup>Il Signore prese a dire a Giobbe in mezzo all'uragano:<br> <sup>7</sup>«Cingiti i fianchi come un prode:<br> io t'interrogherò e tu mi istruirai!<br> <sup>8</sup>Oseresti tu cancellare il mio giudizio,<br> dare a me il torto per avere tu la ragione?<br> <sup>9</sup>Hai tu un braccio come quello di Dio<br> e puoi tuonare con voce pari alla sua?<br> <sup>10</sup>Su, órnati pure di maestà e di grandezza,<br> rivèstiti di splendore e di gloria!<br> <sup>11</sup>Effondi pure i furori della tua collera,<br> guarda ogni superbo e abbattilo,<br> <sup>12</sup>guarda ogni superbo e umilialo,<br> schiaccia i malvagi ovunque si trovino;<br> <sup>13</sup>sprofondali nella polvere tutti insieme<br> e rinchiudi i loro volti nel buio!<br> <sup>14</sup>Allora anch'io ti loderò,<br> perché hai trionfato con la tua destra.<br> </p> <div class="titoli">La forza dell'ippopotamo</div> <p><sup>15</sup>Ecco, l'ippopotamo che io ho creato al pari di te,<br> si nutre di erba come il bue.<br> <sup>16</sup>Guarda, la sua forza è nei fianchi<br> e il suo vigore nel ventre.<br> <sup>17</sup>Rizza la coda come un cedro,<br> i nervi delle sue cosce s'intrecciano saldi,<br> <sup>18</sup>le sue vertebre sono tubi di bronzo,<br> le sue ossa come spranghe di ferro.<br> <sup>19</sup>Esso è la prima delle opere di Dio;<br> solo il suo creatore può minacciarlo con la spada.<br> <sup>20</sup>Gli portano in cibo i prodotti dei monti,<br> mentre tutte le bestie della campagna si trastullano attorno a lui.<br> <sup>21</sup>Sotto le piante di loto si sdraia,<br> nel folto del canneto e della palude.<br> <sup>22</sup>Lo ricoprono d'ombra le piante di loto,<br> lo circondano i salici del torrente.<br> <sup>23</sup>Ecco, se il fiume si ingrossa, egli non si agita,<br> anche se il Giordano gli salisse fino alla bocca, resta calmo.<br> <sup>24</sup>Chi mai può afferrarlo per gli occhi,<br> o forargli le narici con un uncino?<br> </p> <div class="titoli">Il Leviatàn, mostro terrificante</div> <p><sup>25</sup>Puoi tu pescare il Leviatàn con l'amo<br> e tenere ferma la sua lingua con una corda,<br> <sup>26</sup>ficcargli un giunco nelle narici<br> e forargli la mascella con un gancio?<br> <sup>27</sup>Ti rivolgerà forse molte suppliche<br> o ti dirà dolci parole?<br> <sup>28</sup>Stipulerà forse con te un'alleanza,<br> perché tu lo assuma come servo per sempre?<br> <sup>29</sup>Scherzerai con lui come un passero,<br> legandolo per le tue bambine?<br> <sup>30</sup>Faranno affari con lui gli addetti alla pesca,<br> e lo spartiranno tra i rivenditori?<br> <sup>31</sup>Crivellerai tu di dardi la sua pelle<br> e con la fiocina la sua testa?<br> <sup>32</sup>Prova a mettere su di lui la tua mano:<br> al solo ricordo della lotta, non ci riproverai!<br></p>