<div class="titoli">Prima lamentazione: nessuno consola Gerusalemme</div> <p><sup>1</sup>Come sta solitaria<br>la città un tempo ricca di popolo!<br>È divenuta come una vedova,<br>la grande fra le nazioni;<br>la signora tra le province<br>è sottoposta a lavori forzati.<br> <sup>2</sup>Piange amaramente nella notte,<br>le sue lacrime sulle sue guance.<br>Nessuno la consola,<br>fra tutti i suoi amanti.<br>Tutti i suoi amici l'hanno tradita,<br>le sono divenuti nemici.<br> <sup>3</sup>Giuda è deportato<br>in miseria e in dura schiavitù.<br>Abita in mezzo alle nazioni,<br>e non trova riposo;<br>tutti i suoi persecutori l'hanno raggiunto<br>fra le angosce.<br> <sup>4</sup>Le strade di Sion sono in lutto,<br>nessuno si reca più alle sue feste;<br>tutte le sue porte sono deserte,<br>i suoi sacerdoti sospirano,<br>le sue vergini sono afflitte<br>ed essa è nell'amarezza.<br> <sup>5</sup>I suoi avversari sono suoi padroni,<br>i suoi nemici prosperano,<br>perché il Signore l'ha afflitta<br>per i suoi misfatti senza numero;<br>i suoi bambini sono andati in esilio,<br>sospinti dal nemico.<br> <sup>6</sup>Dalla figlia di Sion<br>è scomparso ogni splendore.<br>I suoi capi sono diventati come cervi<br>che non trovano pascolo;<br>camminano senza forze<br>davanti agli inseguitori.<br> <sup>7</sup>Gerusalemme ricorda<br>i giorni della sua miseria e del suo vagare,<br>tutti i suoi beni preziosi<br>dal tempo antico,<br>quando il suo popolo cadeva per mano del nemico<br>e nessuno le porgeva aiuto.<br>I suoi nemici la guardavano<br>e ridevano della sua rovina.<br> <sup>8</sup>Gerusalemme ha peccato gravemente<br>ed è divenuta un abominio.<br>Quanti la onoravano la disprezzano,<br>perché hanno visto la sua nudità.<br>Anch'essa sospira <br>e si volge per nasconderla.<br> <sup>9</sup>La sua sozzura è nei lembi della sua veste,<br>non pensava alla sua fine;<br>è caduta in modo inatteso<br>e nessuno la consola.<br>«Guarda, Signore, la mia miseria,<br>perché il nemico trionfa».<br> <sup>10</sup>L'avversario ha steso la mano<br>su tutte le sue cose più preziose;<br>ha visto penetrare <br>nel suo santuario i pagani,<br>mentre tu, Signore, avevi loro proibito<br>di entrare nella tua assemblea.<br> <sup>11</sup>Tutto il suo popolo sospira <br>in cerca di pane;<br>danno gli oggetti più preziosi in cambio di cibo,<br>per sostenersi in vita.<br>«Osserva, Signore, e considera<br>come sono disprezzata!<br> <sup>12</sup>Voi tutti che passate per la via,<br>considerate e osservate<br>se c'è un dolore simile al mio dolore,<br>al dolore che ora mi tormenta,<br>e con cui il Signore mi ha afflitta<br>nel giorno della sua ira ardente.<br> <sup>13</sup>Dall'alto egli ha scagliato un fuoco,<br>nelle mie ossa lo ha fatto penetrare.<br>Ha teso una rete ai miei piedi,<br>mi ha fatto tornare indietro.<br>Mi ha reso desolata,<br>affranta da languore per sempre.<br> <sup>14</sup>S'è aggravato il giogo delle mie colpe,<br>dalla sua mano sono annodate.<br>Sono cresciute fin sul mio collo<br>e hanno fiaccato la mia forza.<br>Il Signore mi ha messo nelle loro mani,<br>non posso alzarmi.<br> <sup>15</sup>Il Signore in mezzo a me<br>ha ripudiato tutti i miei prodi, <br>ha chiamato a raccolta contro di me<br>per fiaccare i miei giovani;<br>il Signore ha pigiato nel torchio<br>la vergine figlia di Giuda.<br> <sup>16</sup>Per questo piango,<br>e dal mio occhio scorrono lacrime,<br>perché lontano da me è chi consola,<br>chi potrebbe ridarmi la vita;<br>i miei figli sono desolati,<br>perché il nemico ha prevalso».<br> <sup>17</sup>Sion protende le mani,<br>nessuno la consola.<br>Contro Giacobbe il Signore ha mandato<br>da tutte le parti i suoi nemici.<br>Gerusalemme è divenuta <br>per loro un abominio.<br> <sup>18</sup>«Giusto è il Signore,<br>poiché mi sono ribellata alla sua parola.<br>Ascoltate, vi prego, popoli tutti,<br>e osservate il mio dolore!<br>Le mie vergini e i miei giovani<br>sono andati in schiavitù.<br> <sup>19</sup>Ho chiamato i miei amanti,<br>ma mi hanno tradita;<br>i miei sacerdoti e i miei anziani<br>sono spirati in città,<br>mentre cercavano cibo<br>per sostenersi in vita.<br> <sup>20</sup>Guarda, Signore, quanto sono in angoscia;<br>le mie viscere si agitano,<br>dentro di me è sconvolto il mio cuore,<br>poiché sono stata veramente ribelle.<br>Di fuori la spada mi priva dei figli,<br>dentro c'è la morte.<br> <sup>21</sup>Senti come gemo,<br>e nessuno mi consola.<br>Tutti i miei nemici hanno saputo della mia sventura,<br>hanno gioito, perché tu l'hai fatto.<br>Manda il giorno che hai decretato<br>ed essi siano simili a me!<br> <sup>22</sup>Giunga davanti a te tutta la loro malvagità,<br>trattali come hai trattato me<br>per tutti i miei peccati.<br>Sono molti i miei gemiti<br>e il mio cuore si consuma».<br></p>