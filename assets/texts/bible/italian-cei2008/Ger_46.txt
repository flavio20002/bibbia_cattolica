<div class="titoli">ORACOLI CONTRO LE NAZIONI</div> <div class="titoli">Contro l'Egitto</div> <p><sup>1</sup>Parola del Signore che fu rivolta al profeta Geremia sulle nazioni.</p> <p><sup>2</sup>Sull'Egitto.</p> <p>Contro l'esercito del faraone Necao, re d'Egitto, che si trovava a Càrchemis, presso il fiume Eufrate, esercito che Nabucodònosor, re di Babilonia, vinse nel quarto anno di Ioiakìm, figlio di Giosia, re di Giuda.</p> <p><sup>3</sup>«Preparate scudo grande e piccolo<br>e avanzate per la battaglia.<br> <sup>4</sup>Attaccate i cavalli,<br>montate, o cavalieri.<br>Schieratevi con gli elmi,<br>lucidate le lance,<br>indossate le corazze!<br> <sup>5</sup>Che vedo?<br>Sono spaventati, retrocedono!<br>I loro prodi sono sconfitti,<br>fuggono a precipizio<br>senza voltarsi;<br>terrore all'intorno.<br>Oracolo del Signore.<br> <sup>6</sup>Il più agile non sfuggirà<br>né il più prode si salverà.<br>A settentrione, sulla riva dell'Eufrate,<br>inciampano e cadono.<br> <sup>7</sup>Chi è colui che trabocca come il Nilo,<br>come un fiume dalle acque turbolente?<br> <sup>8</sup>È l'Egitto che trabocca come il Nilo,<br>come un fiume dalle acque turbolente.<br>Esso dice: «Salirò, ricoprirò la terra,<br>distruggerò la città e i suoi abitanti».<br> <sup>9</sup>Caricate, cavalli,<br>avanzate, carri!<br>Avanti, o prodi,<br>uomini di Etiopia e di Put,<br>voi che impugnate lo scudo,<br>e voi di Lud che tendete l'arco.<br> <sup>10</sup>Ma quel giorno per il Signore, Dio degli eserciti,<br>è giorno di vendetta, per punire i nemici.<br>La sua spada divorerà,<br>si sazierà e si inebrierà del loro sangue;<br>poiché sarà un sacrificio per il Signore, Dio degli eserciti,<br>nella terra del settentrione, presso il fiume Eufrate.<br> <sup>11</sup>Sali in Gàlaad a prendere il balsamo,<br>vergine, figlia d'Egitto.<br>Invano moltiplichi i rimedi,<br>ma non c'è guarigione per te.<br> <sup>12</sup>Le nazioni hanno saputo del tuo disonore;<br>del tuo grido di dolore è piena la terra,<br>poiché il prode inciampa nel prode,<br>tutti e due cadono insieme».</p> <p><sup>13</sup>Parola che il Signore comunicò al profeta Geremia quando Nabucodònosor, re di Babilonia, giunse per colpire la terra d'Egitto.</p> <p><sup>14</sup>«Annunciatelo in Egitto,<br>fatelo sapere a Migdol,<br>fatelo udire a Menfi e a Tafni;<br>dite: «Àlzati e prepàrati,<br>perché la spada divora intorno a te».<br> <sup>15</sup>Perché mai il tuo potente è travolto?<br>Non resiste perché il Signore l'ha rovesciato.<br> <sup>16</sup>Una gran folla vacilla e stramazza,<br>ognuno dice al vicino:<br>«Su, torniamo al nostro popolo,<br>al paese dove siamo nati,<br>lontano dalla spada micidiale!».<br> <sup>17</sup>Chiamate pure fanfarone il faraone, re d'Egitto:<br>si lascia sfuggire il momento opportuno.<br> <sup>18</sup>Per la mia vita<br>- oracolo del re il cui nome è Signore degli eserciti -,<br>verrà uno simile al Tabor fra le montagne,<br>come il Carmelo presso il mare.<br> <sup>19</sup>Prepàrati il bagaglio per l'esilio,<br>o figlia che abiti l'Egitto,<br>perché Menfi sarà ridotta a un deserto,<br>sarà devastata, senza abitanti.<br> <sup>20</sup>Giovenca bellissima è l'Egitto,<br>ma un tafano viene su di lei dal settentrione.<br> <sup>21</sup>Anche i suoi mercenari in mezzo ad essa<br>sono come vitelli da ingrasso.<br>Anch'essi infatti hanno voltato le spalle,<br>fuggono insieme, non resistono,<br>poiché è giunto su di loro il giorno della sventura,<br>il tempo del loro castigo.<br> <sup>22</sup>La sua voce è come di serpente che fugge,<br>poiché i nemici avanzano con un esercito<br>e vengono contro di lei,<br>armati di scure come tagliaboschi.<br> <sup>23</sup>Abbattono la sua selva - oracolo del Signore -<br>e non si possono contare,<br>essi sono più delle locuste, sono senza numero.<br> <sup>24</sup>Prova vergogna la figlia d'Egitto,<br>è data in mano a un popolo del settentrione».</p> <p><sup>25</sup>Il Signore degli eserciti, Dio d'Israele, dice: «Ecco, punirò Amon di Tebe, l'Egitto, i suoi dèi e i suoi re, il faraone e coloro che confidano in lui. <sup>26</sup>Li consegnerò in mano di quanti vogliono la loro vita, in mano di Nabucodònosor, re di Babilonia, e dei suoi ministri. Ma dopo sarà abitato come in passato. Oracolo del Signore.</p> <p><sup>27</sup>Ma tu non temere, Giacobbe, mio servo,<br>non abbatterti, Israele,<br>perché io libererò te dalla terra lontana,<br>la tua discendenza dalla terra del suo esilio.<br>Giacobbe ritornerà e avrà riposo,<br>vivrà tranquillo e nessuno lo molesterà.<br> <sup>28</sup>Tu non temere, Giacobbe, mio servo<br>- oracolo del Signore -,<br>perché io sono con te.<br>Sterminerò tutte le nazioni<br>tra le quali ti ho disperso,<br>ma non sterminerò te;<br>ti castigherò secondo giustizia,<br>non ti lascerò del tutto impunito».<br></p>