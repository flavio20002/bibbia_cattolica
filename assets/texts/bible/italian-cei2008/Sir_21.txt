<div class="titoli">Fuggire il peccato</div> <p><sup>1</sup>Figlio, hai peccato? Non farlo più<br>e chiedi perdono per le tue colpe passate.<br> <sup>2</sup>Come davanti a un serpente, fuggi il peccato:<br>se ti avvicini, ti morderà.<br>Denti di leone sono i suoi denti,<br>capaci di distruggere vite umane.<br> <sup>3</sup>Ogni trasgressione è spada a doppio taglio,<br>non c'è guarigione alle sue ferite.<br> <sup>4</sup>Spavento e violenza disperdono la ricchezza,<br>così la casa del superbo sarà devastata.<br> <sup>5</sup>La preghiera del povero sale agli orecchi di Dio<br>e il giudizio di lui sarà a suo favore.<br> <sup>6</sup>Chi odia il rimprovero segue le orme del peccatore,<br>ma chi teme il Signore si converte nel cuore.<br> <sup>7</sup>Da lontano si conosce chi è abile nel parlare,<br>ma l'assennato avverte quando inciampa.<br> <sup>8</sup>Chi costruisce la sua casa con ricchezze altrui<br>è come chi ammucchia pietre per il sepolcro.<br> <sup>9</sup>Ammasso di stoppa è una riunione di iniqui,<br>la loro fine è una fiammata di fuoco.<br> <sup>10</sup>La via dei peccatori è ben lastricata,<br>ma al suo termine c'è il baratro infernale.</p> <div class="titoli">Il saggio e lo stolto</div> <p><sup>11</sup>Chi osserva la legge domina il suo istinto,<br>il timore del Signore conduce alla sapienza.<br> <sup>12</sup>Chi non è perspicace non può essere istruito,<br>ma c'è anche una perspicacia che riempie di amarezza.<br> <sup>13</sup>La scienza del saggio cresce come un diluvio<br>e il suo consiglio è come sorgente di vita.<br> <sup>14</sup>L'intimo dello stolto è come un vaso frantumato,<br>non può contenere alcuna scienza.<br> <sup>15</sup>Se un assennato ascolta un discorso intelligente,<br>lo approva e vi aggiunge dell'altro;<br>se l'ascolta un dissoluto, se ne dispiace<br>e lo getta via, dietro le spalle.<br> <sup>16</sup>Le spiegazioni dello sciocco sono come un fardello nel cammino,<br>ma il parlare del saggio reca diletto.<br> <sup>17</sup>La parola del prudente è ricercata nell'assemblea,<br>sui suoi discorsi si riflette seriamente.</p> <p><sup>18</sup>Per lo stolto la sapienza è come casa in rovina,<br>e la scienza dell'insensato è un insieme di parole astruse.<br> <sup>19</sup>Ceppi ai piedi è l'istruzione per l'insensato<br>e come catene alla sua destra.<br> <sup>20</sup>Lo stolto alza la sua voce quando ride,<br>ma l'uomo saggio sorride appena sommessamente.<br> <sup>21</sup>Come ornamento d'oro è l'istruzione per chi ha senno,<br>è come un monile al braccio destro.<br> <sup>22</sup>Il piede dello stolto entra subito in una casa,<br>ma l'uomo prudente è rispettoso verso gli altri.<br> <sup>23</sup>Lo stolto spia dalla porta dentro una casa,<br>l'uomo educato invece se ne sta fuori.<br> <sup>24</sup>È cattiva educazione origliare alla porta,<br>l'uomo prudente ne resterebbe confuso.<br> <sup>25</sup>Le labbra degli stolti raccontano sciocchezze,<br>ma le parole dei prudenti sono pesate sulla bilancia.<br> <sup>26</sup>Il cuore degli stolti sta sulla loro bocca,<br>mentre bocca dei saggi è il loro cuore.<br> <sup>27</sup>Quando un empio maledice l'avversario,<br>maledice se stesso.<br> <sup>28</sup>Chi mormora diffama se stesso<br>ed è detestato dal suo vicinato.<br></p>