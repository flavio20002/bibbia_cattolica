<div class="titoli">Dio abbatte l'arroganza dell'empio</div> <p><sup>1</sup>Perché, Signore, ti tieni lontano,<br> nei momenti di pericolo ti nascondi?</p> <p><sup>2</sup>Con arroganza il malvagio perseguita il povero:<br> cadano nelle insidie che hanno tramato!</p> <p><sup>3</sup>Il malvagio si vanta dei suoi desideri,<br> l'avido benedice se stesso.</p> <p><sup>4</sup>Nel suo orgoglio il malvagio disprezza il Signore:<br> »Dio non ne chiede conto, non esiste!»;<br> questo è tutto il suo pensiero.</p> <p><sup>5</sup>Le sue vie vanno sempre a buon fine,<br> troppo in alto per lui sono i tuoi giudizi:<br> con un soffio spazza via i suoi avversari.</p> <p><sup>6</sup>Egli pensa: «Non sarò mai scosso,<br> vivrò sempre senza sventure».</p> <p> <sup>7</sup>Di spergiuri, di frodi e d'inganni ha piena la bocca,<br> sulla sua lingua sono cattiveria e prepotenza.</p> <p><sup>8</sup>Sta in agguato dietro le siepi,<br> dai nascondigli uccide l'innocente.</p> <p> I suoi occhi spiano il misero,<br> <sup>9</sup>sta in agguato di nascosto come un leone nel covo.<br> Sta in agguato per ghermire il povero,<br> ghermisce il povero attirandolo nella rete.</p> <p><sup>10</sup>Si piega e si acquatta,<br> cadono i miseri sotto i suoi artigli.</p> <p><sup>11</sup>Egli pensa: «Dio dimentica,<br> nasconde il volto, non vede più nulla».</p> <p> <sup>12</sup>Sorgi, Signore Dio, alza la tua mano,<br> non dimenticare i poveri.</p> <p><sup>13</sup>Perché il malvagio disprezza Dio<br> e pensa: «Non ne chiederai conto»?</p> <p> <sup>14</sup>Eppure tu vedi l'affanno e il dolore,<br> li guardi e li prendi nelle tue mani.<br> A te si abbandona il misero,<br> dell'orfano tu sei l'aiuto.</p> <p> <sup>15</sup>Spezza il braccio del malvagio e dell'empio,<br> cercherai il suo peccato e più non lo troverai.</p> <p><sup>16</sup>Il Signore è re in eterno, per sempre:<br> dalla sua terra sono scomparse le genti.</p> <p> <sup>17</sup>Tu accogli, Signore, il desiderio dei poveri,<br> rafforzi i loro cuori, porgi l'orecchio,</p> <p><sup>18</sup>perché sia fatta giustizia all'orfano e all'oppresso,<br> e non continui più a spargere terrore l'uomo fatto di terra.</p> <p></p>