<div class="titoli">SALUTO</div> <p><sup>1</sup>Paolo, apostolo di Cristo Gesù per volontà di Dio, e il fratello Timòteo, <sup>2</sup>ai santi e credenti fratelli in Cristo che sono a Colosse: grazia a voi e pace da Dio, Padre nostro.<br> </p> <div class="titoli">IL REGNO DI CRISTO</div> <div class="titoli">Ringraziamento e preghiera</div> <p><sup>3</sup>Noi rendiamo grazie a Dio, Padre del Signore nostro Gesù Cristo, continuamente pregando per voi, <sup>4</sup>avendo avuto notizie della vostra fede in Cristo Gesù e della carità che avete verso tutti i santi <sup>5</sup>a causa della speranza che vi attende nei cieli. Ne avete già udito l'annuncio dalla parola di verità del Vangelo <sup>6</sup>che è giunto a voi. E come in tutto il mondo esso porta frutto e si sviluppa, così avviene anche fra voi, dal giorno in cui avete ascoltato e conosciuto la grazia di Dio nella verità, <sup>7</sup>che avete appreso da Èpafra, nostro caro compagno nel ministero: egli è presso di voi un fedele ministro di Cristo <sup>8</sup>e ci ha pure manifestato il vostro amore nello Spirito.<br> <sup>9</sup>Perciò anche noi, dal giorno in cui ne fummo informati, non cessiamo di pregare per voi e di chiedere che abbiate piena conoscenza della sua volontà, con ogni sapienza e intelligenza spirituale, <sup>10</sup>perché possiate comportarvi in maniera degna del Signore, per piacergli in tutto, portando frutto in ogni opera buona e crescendo nella conoscenza di Dio. <sup>11</sup>Resi forti di ogni fortezza secondo la potenza della sua gloria, per essere perseveranti e magnanimi in tutto, <sup>12</sup>ringraziate con gioia il Padre che vi ha resi capaci di partecipare alla sorte dei santi nella luce.</p> <p class="rientrato"><sup>13</sup>È lui che ci ha liberati dal potere delle tenebre<br>e ci ha trasferiti nel regno del Figlio del suo amore,<br> <sup>14</sup>per mezzo del quale abbiamo la redenzione,<br>il perdono dei peccati.<br> </p> <div class="titoli">Inno a Cristo</div> <p class="rientrato"><sup>15</sup>Egli è immagine del Dio invisibile,<br>primogenito di tutta la creazione,<br> <sup>16</sup>perché in lui furono create tutte le cose<br>nei cieli e sulla terra,<br>quelle visibili e quelle invisibili:<br>Troni, Dominazioni,<br>Principati e Potenze.<br>Tutte le cose sono state create<br>per mezzo di lui e in vista di lui.<br> <sup>17</sup>Egli è prima di tutte le cose<br>e tutte in lui sussistono.<br> <sup>18</sup>Egli è anche il capo del corpo, della Chiesa.<br>Egli è principio,<br>primogenito di quelli che risorgono dai morti,<br>perché sia lui ad avere il primato su tutte le cose.<br> <sup>19</sup>È piaciuto infatti a Dio<br>che abiti in lui tutta la pienezza<br> <sup>20</sup>e che per mezzo di lui e in vista di lui<br>siano riconciliate tutte le cose,<br>avendo pacificato con il sangue della sua croce<br>sia le cose che stanno sulla terra,<br>sia quelle che stanno nei cieli.</p> <p><sup>21</sup>Un tempo anche voi eravate stranieri e nemici, con la mente intenta alle opere cattive; <sup>22</sup>ora egli vi ha riconciliati nel corpo della sua carne mediante la morte, per presentarvi santi, immacolati e irreprensibili dinanzi a lui; <sup>23</sup>purché restiate fondati e fermi nella fede, irremovibili nella speranza del Vangelo che avete ascoltato, il quale è stato annunciato in tutta la creazione che è sotto il cielo, e del quale io, Paolo, sono diventato ministro.<br> </p> <div class="titoli">Paolo, l'apostolo dei pagani</div> <p><sup>24</sup>Ora io sono lieto nelle sofferenze che sopporto per voi e do compimento a ciò che, dei patimenti di Cristo, manca nella mia carne, a favore del suo corpo che è la Chiesa. <sup>25</sup>Di essa sono diventato ministro, secondo la missione affidatami da Dio verso di voi di portare a compimento la parola di Dio, <sup>26</sup>il mistero nascosto da secoli e da generazioni, ma ora manifestato ai suoi santi. <sup>27</sup>A loro Dio volle far conoscere la gloriosa ricchezza di questo mistero in mezzo alle genti: Cristo in voi, speranza della gloria. <sup>28</sup>È lui infatti che noi annunciamo, ammonendo ogni uomo e istruendo ciascuno con ogni sapienza, per rendere ogni uomo perfetto in Cristo. <sup>29</sup>Per questo mi affatico e lotto, con la forza che viene da lui e che agisce in me con potenza.<br></p>