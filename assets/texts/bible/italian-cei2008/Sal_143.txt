<div class="titoli">Supplica umile e fiduciosa dell'oppresso</div> <p><sup>1</sup>Salmo. Di Davide.<br><br> Signore, ascolta la mia preghiera!<br> Per la tua fedeltà, porgi l'orecchio alle mie suppliche<br> e per la tua giustizia rispondimi.</p> <p><sup>2</sup>Non entrare in giudizio con il tuo servo:<br> davanti a te nessun vivente è giusto.</p> <p><sup>3</sup>Il nemico mi perseguita,<br> calpesta a terra la mia vita;<br> mi ha fatto abitare in luoghi tenebrosi<br> come i morti da gran tempo.</p> <p><sup>4</sup>In me viene meno il respiro,<br> dentro di me si raggela il mio cuore.</p> <p><sup>5</sup>Ricordo i giorni passati,<br> ripenso a tutte le tue azioni,<br> medito sulle opere delle tue mani.</p> <p><sup>6</sup>A te protendo le mie mani,<br> sono davanti a te come terra assetata.</p> <p><sup>7</sup>Rispondimi presto, Signore:<br> mi viene a mancare il respiro.<br> Non nascondermi il tuo volto:<br> che io non sia come chi scende nella fossa.</p> <p><sup>8</sup>Al mattino fammi sentire il tuo amore,<br> perché in te confido.<br> Fammi conoscere la strada da percorrere,<br> perché a te s'innalza l'anima mia.</p> <p><sup>9</sup>Liberami dai miei nemici, Signore,<br> in te mi rifugio.</p> <p><sup>10</sup>Insegnami a fare la tua volontà,<br> perché sei tu il mio Dio.<br> Il tuo spirito buono<br> mi guidi in una terra piana.</p> <p><sup>11</sup>Per il tuo nome, Signore, fammi vivere;<br> per la tua giustizia, liberami dall'angoscia.</p> <p><sup>12</sup>Per la tua fedeltà stermina i miei nemici,<br> distruggi quelli che opprimono la mia vita,<br> perché io sono tuo servo.</p> <p></p>