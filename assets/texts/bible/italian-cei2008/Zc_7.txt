<div class="titoli">QUESTIONE DEL DIGIUNO</div> <div class="titoli">La domanda circa il digiuno</div> <p><sup>1</sup>L'anno quarto del re Dario, il quarto giorno del nono mese, detto Chisleu, la parola del Signore fu rivolta a Zaccaria. <sup>2</sup>Betel aveva inviato Sarèser, alto ufficiale del re, con i suoi uomini a supplicare il Signore <sup>3</sup>e a domandare ai sacerdoti addetti al tempio del Signore degli eserciti e ai profeti: «Devo io continuare a far lutto e astinenza nel quinto mese, come ho fatto in questi anni passati?». <br> </p> <div class="titoli">Pratica del digiuno e giustizia</div> <p><sup>4</sup>Allora mi fu rivolta questa parola del Signore degli eserciti: <sup>5</sup>«Parla a tutto il popolo del paese e a tutti i sacerdoti e di' loro: Quando avete fatto digiuni e lamenti nel quinto e nel settimo mese per questi settant'anni, lo facevate forse per me? <sup>6</sup>Quando avete mangiato e bevuto non lo facevate forse per voi? <sup>7</sup>Non è questa forse la parola che vi proclamava il Signore per mezzo dei profeti del passato, quando Gerusalemme era ancora abitata e in pace, ed erano abitate le città vicine e il Negheb e la Sefela?». <br> <sup>8</sup>Questa parola del Signore fu rivolta a Zaccaria: <sup>9</sup>«Ecco ciò che dice il Signore degli eserciti: Praticate una giustizia vera: abbiate amore e misericordia ciascuno verso il suo prossimo. <sup>10</sup>Non frodate la vedova, l'orfano, il forestiero, il misero e nessuno nel cuore trami il male contro il proprio fratello. <sup>11</sup>Ma essi hanno rifiutato di ascoltarmi, mi hanno voltato le spalle, hanno indurito gli orecchi per non sentire. <sup>12</sup>Indurirono il cuore come un diamante, per non udire la legge e le parole che il Signore degli eserciti rivolgeva loro mediante il suo spirito, per mezzo dei profeti del passato. Così fu grande lo sdegno del Signore degli eserciti. <sup>13</sup>Come quando egli chiamava essi non vollero dare ascolto, così quando essi chiameranno io non li ascolterò, dice il Signore degli eserciti. <sup>14</sup>Io li ho dispersi fra tutte quelle nazioni che essi non conoscevano e il paese è rimasto deserto dietro di loro, senza che vi sia chi va e chi viene; la terra di delizie è stata ridotta a desolazione».<br></p>