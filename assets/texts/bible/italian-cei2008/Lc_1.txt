<div class="titoli">PROLOGO</div> <p><sup>1</sup>Poiché molti hanno cercato di raccontare con ordine gli avvenimenti che si sono compiuti in mezzo a noi, <sup>2</sup>come ce li hanno trasmessi coloro che ne furono testimoni oculari fin da principio e divennero ministri della Parola, <sup>3</sup>così anch'io ho deciso di fare ricerche accurate su ogni circostanza, fin dagli inizi, e di scriverne un resoconto ordinato per te, illustre Teòfilo, <sup>4</sup>in modo che tu possa renderti conto della solidità degli insegnamenti che hai ricevuto.<br> </p> <div class="titoli">NASCITA DI GIOVANNI IL BATTISTA E DI GESU'</div> <div class="titoli">Annuncio della nascita di Giovanni il Battista</div> <p><sup>5</sup>Al tempo di Erode, re della Giudea, vi era un sacerdote di nome Zaccaria, della classe di Abia, che aveva in moglie una discendente di Aronne, di nome Elisabetta. <sup>6</sup>Ambedue erano giusti davanti a Dio e osservavano irreprensibili tutte le leggi e le prescrizioni del Signore. <sup>7</sup>Essi non avevano figli, perché Elisabetta era sterile e tutti e due erano avanti negli anni.<br> <sup>8</sup>Avvenne che, mentre Zaccaria svolgeva le sue funzioni sacerdotali davanti al Signore durante il turno della sua classe, <sup>9</sup>gli toccò in sorte, secondo l'usanza del servizio sacerdotale, di entrare nel tempio del Signore per fare l'offerta dell'incenso. <sup>10</sup>Fuori, tutta l'assemblea del popolo stava pregando nell'ora dell'incenso. <sup>11</sup>Apparve a lui un angelo del Signore, ritto alla destra dell'altare dell'incenso. <sup>12</sup>Quando lo vide, Zaccaria si turbò e fu preso da timore. <sup>13</sup>Ma l'angelo gli disse: «Non temere, Zaccaria, la tua preghiera è stata esaudita e tua moglie Elisabetta ti darà un figlio, e tu lo chiamerai Giovanni. <sup>14</sup>Avrai gioia ed esultanza, e molti si rallegreranno della sua nascita, <sup>15</sup>perché egli sarà grande davanti al Signore; <i>non berrà vino né</i> <i>bevande inebrianti</i>, sarà colmato di Spirito Santo fin dal seno di sua madre <sup>16</sup>e ricondurrà molti figli d'Israele al Signore loro Dio. <sup>17</sup>Egli camminerà innanzi a lui con lo spirito e la potenza di Elia, per ricondurre i cuori dei padri verso i figli e i ribelli alla saggezza dei giusti e preparare al Signore un popolo ben disposto». <sup>18</sup>Zaccaria disse all'angelo: «Come potrò mai conoscere questo? Io sono vecchio e mia moglie è avanti negli anni». <sup>19</sup>L'angelo gli rispose: «Io sono Gabriele, che sto dinanzi a Dio e sono stato mandato a parlarti e a portarti questo lieto annuncio. <sup>20</sup>Ed ecco, tu sarai muto e non potrai parlare fino al giorno in cui queste cose avverranno, perché non hai creduto alle mie parole, che si compiranno a loro tempo».<br> <sup>21</sup>Intanto il popolo stava in attesa di Zaccaria e si meravigliava per il suo indugiare nel tempio. <sup>22</sup>Quando poi uscì e non poteva parlare loro, capirono che nel tempio aveva avuto una visione. Faceva loro dei cenni e restava muto.<br> <sup>23</sup>Compiuti i giorni del suo servizio, tornò a casa. <sup>24</sup>Dopo quei giorni Elisabetta, sua moglie, concepì e si tenne nascosta per cinque mesi e diceva: <sup>25</sup>«Ecco che cosa ha fatto per me il Signore, nei giorni in cui si è degnato di togliere la mia vergogna fra gli uomini».<br> </p> <div class="titoli">Annuncio della nascita di Gesù</div> <p><sup>26</sup>Al sesto mese, l'angelo Gabriele fu mandato da Dio in una città della Galilea, chiamata Nàzaret, <sup>27</sup>a una vergine, promessa sposa di un uomo della casa di Davide, di nome Giuseppe. La vergine si chiamava Maria. <sup>28</sup>Entrando da lei, disse: «Rallégrati, piena di grazia: il Signore è con te».<br> <sup>29</sup>A queste parole ella fu molto turbata e si domandava che senso avesse un saluto come questo. <sup>30</sup>L'angelo le disse: «Non temere, Maria, perché hai trovato grazia presso Dio. <sup>31</sup>Ed ecco, concepirai un figlio, lo darai alla luce e lo chiamerai Gesù. <sup>32</sup>Sarà grande e verrà chiamato Figlio dell'Altissimo; il Signore Dio gli darà il trono di Davide suo padre <sup>33</sup>e regnerà per sempre sulla casa di Giacobbe e il suo regno non avrà fine».<br> <sup>34</sup>Allora Maria disse all'angelo: «Come avverrà questo, poiché non conosco uomo?». <sup>35</sup>Le rispose l'angelo: «Lo Spirito Santo scenderà su di te e la potenza dell'Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. <sup>36</sup>Ed ecco, Elisabetta, tua parente, nella sua vecchiaia ha concepito anch'essa un figlio e questo è il sesto mese per lei, che era detta sterile: <sup>37</sup>nulla è impossibile a Dio». <sup>38</sup>Allora Maria disse: «Ecco la serva del Signore: avvenga per me secondo la tua parola». E l'angelo si allontanò da lei.<br> </p> <div class="titoli">Maria va a visitare Elisabetta</div> <p><sup>39</sup>In quei giorni Maria si alzò e andò in fretta verso la regione montuosa, in una città di Giuda. <sup>40</sup>Entrata nella casa di Zaccaria, salutò Elisabetta. <sup>41</sup>Appena Elisabetta ebbe udito il saluto di Maria, il bambino sussultò nel suo grembo<i>.</i> Elisabetta fu colmata di Spirito Santo <sup>42</sup>ed esclamò a gran voce: «Benedetta tu fra le donne e benedetto il frutto del tuo grembo! <sup>43</sup>A che cosa devo che la madre del mio Signore venga da me? <sup>44</sup>Ecco, appena il tuo saluto è giunto ai miei orecchi, il bambino ha sussultato di gioia nel mio grembo<i>.</i> <sup>45</sup>E beata colei che ha creduto nell'adempimento di ciò che il Signore le ha detto».<br> </p> <div class="titoli">Il cantico di Maria</div> <p><sup>46</sup>Allora Maria disse: </p> <p class="rientrato">«L'anima mia magnifica il Signore<br> <sup>47</sup>e il mio spirito esulta in Dio, mio salvatore,<br> <sup>48</sup>perché ha guardato l'umiltà della sua serva.<br>D'ora in poi tutte le generazioni mi chiameranno beata.<br> <sup>49</sup>Grandi cose ha fatto per me l'Onnipotente<br>e Santo è il suo nome;<br> <sup>50</sup>di generazione in generazione la sua misericordia<br>per quelli che lo temono.<br> <sup>51</sup>Ha spiegato la potenza del suo braccio,<br>ha disperso i superbi nei pensieri del loro cuore;<br> <sup>52</sup>ha rovesciato i potenti dai troni,<br>ha innalzato gli umili;<br> <sup>53</sup>ha ricolmato di beni gli affamati,<br>ha rimandato i ricchi a mani vuote.<br> <sup>54</sup>Ha soccorso Israele, suo servo,<br>ricordandosi della sua misericordia,<br> <sup>55</sup>come aveva detto ai nostri padri,<br>per Abramo e la sua discendenza, per sempre».</p> <p><sup>56</sup>Maria rimase con lei circa tre mesi, poi tornò a casa sua.<br> </p> <div class="titoli">Nascita e circoncisione di Giovanni il Battista</div> <p><sup>57</sup>Per Elisabetta intanto si compì il tempo del parto e diede alla luce un figlio. <sup>58</sup>I vicini e i parenti udirono che il Signore aveva manifestato in lei la sua grande misericordia, e si rallegravano con lei.<br> <sup>59</sup>Otto giorni dopo vennero per circoncidere il bambino e volevano chiamarlo con il nome di suo padre, Zaccaria. <sup>60</sup>Ma sua madre intervenne: «No, si chiamerà Giovanni». <sup>61</sup>Le dissero: «Non c'è nessuno della tua parentela che si chiami con questo nome». <sup>62</sup>Allora domandavano con cenni a suo padre come voleva che si chiamasse. <sup>63</sup>Egli chiese una tavoletta e scrisse: «Giovanni è il suo nome». Tutti furono meravigliati. <sup>64</sup>All'istante gli si aprì la bocca e gli si sciolse la lingua, e parlava benedicendo Dio. <sup>65</sup>Tutti i loro vicini furono presi da timore, e per tutta la regione montuosa della Giudea si discorreva di tutte queste cose. <sup>66</sup>Tutti coloro che le udivano, le custodivano in cuor loro, dicendo: «Che sarà mai questo bambino?». E davvero la mano del Signore era con lui.<br> </p> <div class="titoli">Il cantico di Zaccaria</div> <p><sup>67</sup>Zaccaria, suo padre, fu colmato di Spirito Santo e profetò dicendo:</p> <p class="rientrato"> <sup>68</sup>«Benedetto il Signore, Dio d'Israele,<i><br></i>perché ha visitato e redento il suo popolo,<br> <sup>69</sup>e ha suscitato per noi un Salvatore potente<br>nella casa di Davide, suo servo,<br> <sup>70</sup>come aveva detto<br>per bocca dei suoi santi profeti d'un tempo:<br> <sup>71</sup>salvezza dai nostri nemici,<br>e dalle mani di quanti ci odiano.<br> <sup>72</sup>Così egli ha concesso misericordia ai nostri padri<br>e si è ricordato della sua santa alleanza,<i><br></i> <sup>73</sup>del giuramento fatto ad Abramo, nostro padre,<br>di concederci, <sup>74</sup>liberati dalle mani dei nemici,<br>di servirlo senza timore, <sup>75</sup>in santità e giustizia<br>al suo cospetto, per tutti i nostri giorni.<br> <sup>76</sup>E tu, bambino, sarai chiamato profeta dell'Altissimo<br>perché andrai innanzi al Signore a preparargli le strade,<i><br></i> <sup>77</sup>per dare al suo popolo la conoscenza della salvezza<br>nella remissione dei suoi peccati.<br> <sup>78</sup>Grazie alla tenerezza e misericordia del nostro Dio,<br>ci visiterà un sole che sorge dall'alto,<br> <sup>79</sup>per risplendere su quelli che stanno nelle tenebre<br>e nell'ombra di morte,<i><br></i>e dirigere i nostri passi<br>sulla via della pace».</p> <p><sup>80</sup>Il bambino cresceva e si fortificava nello spirito. Visse in regioni deserte fino al giorno della sua manifestazione a Israele.<br></p>