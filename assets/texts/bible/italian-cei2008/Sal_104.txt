<div class="titoli">Inno a Dio, creatore</div> <p><sup>1</sup>Benedici il Signore, anima mia!<br> Sei tanto grande, Signore, mio Dio!<br> Sei rivestito di maestà e di splendore,</p> <p><sup>2</sup>avvolto di luce come di un manto,<br> tu che distendi i cieli come una tenda,</p> <p><sup>3</sup>costruisci sulle acque le tue alte dimore,<br> fai delle nubi il tuo carro,<br> cammini sulle ali del vento,</p> <p><sup>4</sup>fai dei venti i tuoi messaggeri<br> e dei fulmini i tuoi ministri.</p> <p><sup>5</sup>Egli fondò la terra sulle sue basi:<br> non potrà mai vacillare.</p> <p><sup>6</sup>Tu l'hai coperta con l'oceano come una veste;<br> al di sopra dei monti stavano le acque.</p> <p><sup>7</sup>Al tuo rimprovero esse fuggirono,<br> al fragore del tuo tuono si ritrassero atterrite.</p> <p><sup>8</sup>Salirono sui monti, discesero nelle valli,<br> verso il luogo che avevi loro assegnato;</p> <p><sup>9</sup>hai fissato loro un confine da non oltrepassare,<br> perché non tornino a coprire la terra.</p> <p><sup>10</sup>Tu mandi nelle valli acque sorgive<br> perché scorrano tra i monti,</p> <p><sup>11</sup>dissetino tutte le bestie dei campi<br> e gli asini selvatici estinguano la loro sete.</p> <p><sup>12</sup>In alto abitano gli uccelli del cielo<br> e cantano tra le fronde.</p> <p><sup>13</sup>Dalle tue dimore tu irrighi i monti,<br> e con il frutto delle tue opere si sazia la terra.</p> <p><sup>14</sup>Tu fai crescere l'erba per il bestiame<br> e le piante che l'uomo coltiva<br> per trarre cibo dalla terra,</p> <p><sup>15</sup>vino che allieta il cuore dell'uomo,<br> olio che fa brillare il suo volto<br> e pane che sostiene il suo cuore.</p> <p><sup>16</sup>Sono sazi gli alberi del Signore,<br> i cedri del Libano da lui piantati.</p> <p><sup>17</sup>Là gli uccelli fanno il loro nido<br> e sui cipressi la cicogna ha la sua casa;</p> <p><sup>18</sup>le alte montagne per le capre selvatiche,<br> le rocce rifugio per gli iràci.</p> <p><sup>19</sup>Hai fatto la luna per segnare i tempi<br> e il sole che sa l'ora del tramonto.</p> <p><sup>20</sup>Stendi le tenebre e viene la notte:<br> in essa si aggirano tutte le bestie della foresta;</p> <p><sup>21</sup>ruggiscono i giovani leoni in cerca di preda<br> e chiedono a Dio il loro cibo.</p> <p><sup>22</sup>Sorge il sole: si ritirano<br> e si accovacciano nelle loro tane.</p> <p><sup>23</sup>Allora l'uomo esce per il suo lavoro,<br> per la sua fatica fino a sera.</p> <p><sup>24</sup>Quante sono le tue opere, Signore!<br> Le hai fatte tutte con saggezza;<br> la terra è piena delle tue creature.</p> <p><sup>25</sup>Ecco il mare spazioso e vasto:<br> là rettili e pesci senza numero,<br> animali piccoli e grandi;</p> <p><sup>26</sup>lo solcano le navi<br> e il Leviatàn che tu hai plasmato<br> per giocare con lui.</p> <p><sup>27</sup>Tutti da te aspettano<br> che tu dia loro cibo a tempo opportuno.</p> <p><sup>28</sup>Tu lo provvedi, essi lo raccolgono;<br> apri la tua mano, si saziano di beni.</p> <p><sup>29</sup>Nascondi il tuo volto: li assale il terrore;<br> togli loro il respiro: muoiono,<br> e ritornano nella loro polvere.</p> <p><sup>30</sup>Mandi il tuo spirito, sono creati,<br> e rinnovi la faccia della terra.</p> <p><sup>31</sup>Sia per sempre la gloria del Signore;<br> gioisca il Signore delle sue opere.</p> <p><sup>32</sup>Egli guarda la terra ed essa trema,<br> tocca i monti ed essi fumano.</p> <p><sup>33</sup>Voglio cantare al Signore finché ho vita,<br> cantare inni al mio Dio finché esisto.</p> <p><sup>34</sup>A lui sia gradito il mio canto,<br> io gioirò nel Signore.</p> <p><sup>35</sup>Scompaiano i peccatori dalla terra<br> e i malvagi non esistano più.<br> Benedici il Signore, anima mia.<br> Alleluia.</p> <p></p>