<div class="titoli">Castigo degli idolatri, salvezza dei servi del Signore</div> <p><sup>1</sup>Mi feci ricercare da chi non mi consultava,<br>mi feci trovare da chi non mi cercava.<br>Dissi: «Eccomi, eccomi»<br>a una nazione che non invocava il mio nome.<br> <sup>2</sup>Ho teso la mano ogni giorno a un popolo ribelle;<br>essi andavano per una strada non buona,<br>seguendo i loro propositi,<br> <sup>3</sup>un popolo che mi provocava<br>sempre, con sfacciataggine.<br>Essi sacrificavano nei giardini,<br>offrivano incenso sui mattoni,<br> <sup>4</sup>abitavano nei sepolcri,<br>passavano la notte in nascondigli,<br>mangiavano carne suina<br>e cibi immondi nei loro piatti.<br> <sup>5</sup>Essi dicono: «Sta' lontano!<br>Non accostarti a me, che per te sono sacro».<br>Tali cose sono un fumo al mio naso,<br>un fuoco acceso tutto il giorno.<br> <sup>6</sup>Ecco, tutto questo sta scritto davanti a me;<br>io non tacerò finché non avrò ripagato abbondantemente<br> <sup>7</sup>le vostre iniquità e le iniquità dei vostri padri,<br>tutte insieme, dice il Signore.<br>Costoro hanno bruciato incenso sui monti<br>e sui colli mi hanno insultato;<br>così io misurerò loro in grembo<br>la ricompensa delle loro azioni passate.<br> <sup>8</sup>Dice il Signore: «Come quando si trova succo in un grappolo,<br>si dice: «Non distruggetelo, perché qui c'è una benedizione»,<br>così io farò per amore dei miei servi,<br>per non distruggere ogni cosa.<br> <sup>9</sup>Io farò uscire una discendenza da Giacobbe,<br>da Giuda un erede dei miei monti.<br>I miei eletti ne saranno i padroni<br>e i miei servi vi abiteranno.<br> <sup>10</sup>Saron diventerà un pascolo di greggi,<br>la valle di Acor un recinto per armenti,<br>per il mio popolo che mi ricercherà.<br> <sup>11</sup>Ma voi, che avete abbandonato il Signore,<br>dimentichi del mio santo monte,<br>che preparate una tavola per Gad<br>e riempite per Menì la coppa di vino,<br> <sup>12</sup>io vi destino alla spada;<br>tutti vi curverete alla strage,<br>perché ho chiamato e non avete risposto,<br>ho parlato e non avete udito.<br>Avete fatto ciò che è male ai miei occhi,<br>ciò che non gradisco, l'avete scelto».<br> <sup>13</sup>Pertanto, così dice il Signore Dio:<br>«Ecco, i miei servi mangeranno<br>e voi avrete fame;<br>ecco, i miei servi berranno<br>e voi avrete sete;<br>ecco, i miei servi gioiranno<br>e voi resterete delusi;<br> <sup>14</sup>ecco, i miei servi giubileranno<br>per la gioia del cuore,<br>voi griderete per il dolore del cuore,<br>urlerete per lo spirito affranto.<br> <sup>15</sup>Lascerete il vostro nome<br>come imprecazione fra i miei eletti:<br>«Così ti faccia morire il Signore Dio».<br>Ma i miei servi saranno chiamati con un altro nome.<br> <sup>16</sup>Chi vorrà essere benedetto nella terra,<br>vorrà esserlo per il Dio fedele;<br>chi vorrà giurare nella terra,<br>giurerà per il Dio fedele,<br>perché saranno dimenticate le tribolazioni antiche,<br>saranno occultate ai miei occhi.<br> </p> <div class="titoli">Gioia e pace per Gerusalemme</div> <p><sup>17</sup>Ecco, infatti, io creo nuovi cieli e nuova terra;<br>non si ricorderà più il passato,<br>non verrà più in mente,<br> <sup>18</sup>poiché si godrà e si gioirà sempre<br>di quello che sto per creare,<br>poiché creo Gerusalemme per la gioia,<br>e il suo popolo per il gaudio.<br> <sup>19</sup>Io esulterò di Gerusalemme,<br>godrò del mio popolo.<br>Non si udranno più in essa<br>voci di pianto, grida di angoscia.<br> <sup>20</sup>Non ci sarà più<br>un bimbo che viva solo pochi giorni,<br>né un vecchio che dei suoi giorni<br>non giunga alla pienezza,<br>poiché il più giovane morirà a cento anni<br>e chi non raggiunge i cento anni<br>sarà considerato maledetto.<br> <sup>21</sup>Fabbricheranno case e le abiteranno,<br>pianteranno vigne e ne mangeranno il frutto.<br> <sup>22</sup>Non fabbricheranno perché un altro vi abiti,<br>né pianteranno perché un altro mangi,<br>poiché, quali i giorni dell'albero,<br>tali i giorni del mio popolo.<br>I miei eletti useranno a lungo<br>quanto è prodotto dalle loro mani.<br> <sup>23</sup>Non faticheranno invano,<br>né genereranno per una morte precoce,<br>perché prole di benedetti dal Signore essi saranno,<br>e insieme con essi anche la loro discendenza.<br> <sup>24</sup>Prima che mi invochino, io risponderò;<br>mentre ancora stanno parlando,<br>io già li avrò ascoltati.<br> <sup>25</sup>Il lupo e l'agnello pascoleranno insieme,<br>il leone mangerà la paglia come un bue,<br>e il serpente mangerà la polvere,<br>non faranno né male né danno<br>in tutto il mio santo monte», dice il Signore.<br></p>