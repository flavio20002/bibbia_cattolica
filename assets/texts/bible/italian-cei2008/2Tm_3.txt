<div class="titoli">I pericoli degli ultimi tempi</div> <p><sup>1</sup>Sappi che negli ultimi tempi verranno momenti difficili. <sup>2</sup>Gli uomini saranno egoisti, amanti del denaro, vanitosi, orgogliosi, bestemmiatori, ribelli ai genitori, ingrati, empi, <sup>3</sup>senza amore, sleali, calunniatori, intemperanti, intrattabili, disumani, <sup>4</sup>traditori, sfrontati, accecati dall'orgoglio, amanti del piacere più che di Dio, <sup>5</sup>gente che ha una religiosità solo apparente, ma ne disprezza la forza interiore. Guàrdati bene da costoro! <sup>6</sup>Fra questi vi sono alcuni che entrano nelle case e circuiscono certe donnette cariche di peccati, in balìa di passioni di ogni genere, <sup>7</sup>sempre pronte a imparare, ma che non riescono mai a giungere alla conoscenza della verità. <sup>8</sup>Sull'esempio di Iannes e di Iambrès che si opposero a Mosè, anche costoro si oppongono alla verità: gente dalla mente corrotta e che non ha dato buona prova nella fede. <sup>9</sup>Ma non andranno molto lontano, perché la loro stoltezza sarà manifesta a tutti, come lo fu la stoltezza di quei due.<br> </p> <div class="titoli">IL TRAGUARDO DELLA FATICA APOSTOLICA</div> <div class="titoli">Elogio di Timòteo</div> <p><sup>10</sup>Tu invece mi hai seguito da vicino nell'insegnamento, nel modo di vivere, nei progetti, nella fede, nella magnanimità, nella carità, nella pazienza, <sup>11</sup>nelle persecuzioni, nelle sofferenze. Quali cose mi accaddero ad Antiòchia, a Icònio e a Listra! Quali persecuzioni ho sofferto! Ma da tutte mi ha liberato il Signore! <sup>12</sup>E tutti quelli che vogliono rettamente vivere in Cristo Gesù saranno perseguitati. <sup>13</sup>Ma i malvagi e gli impostori andranno sempre di male in peggio, ingannando gli altri e ingannati essi stessi.<br> </p> <div class="titoli">Utilità della Scrittura</div> <p><sup>14</sup>Tu però rimani saldo in quello che hai imparato e che credi fermamente. Conosci coloro da cui lo hai appreso <sup>15</sup>e conosci le sacre Scritture fin dall'infanzia: queste possono istruirti per la salvezza, che si ottiene mediante la fede in Cristo Gesù. <sup>16</sup>Tutta la Scrittura, ispirata da Dio, è anche utile per insegnare, convincere, correggere ed educare nella giustizia, <sup>17</sup>perché l'uomo di Dio sia completo e ben preparato per ogni opera buona.<br></p>