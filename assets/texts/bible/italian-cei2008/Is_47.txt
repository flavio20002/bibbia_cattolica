<div class="titoli">Fine di Babilonia</div> <p><sup>1</sup>Scendi e siedi sulla polvere,<br>vergine figlia di Babilonia.<br>Siedi a terra, senza trono,<br>figlia dei Caldei,<br>poiché non sarai più chiamata<br>tenera e voluttuosa.<br> <sup>2</sup>Prendi la mola e macina la farina,<br>togliti il velo, solleva i lembi della veste,<br>scopriti le gambe,<br>attraversa i fiumi.<br> <sup>3</sup>Si scopra la tua nudità,<br>si mostri la tua vergogna.<br>«Io assumerò la vendetta<br>e non baderò a nessuno»,<br> <sup>4</sup>dice il nostro redentore<br>che si chiama Signore degli eserciti,<br>il Santo d'Israele.<br> <sup>5</sup>Siedi in silenzio e scivola nell'ombra,<br>figlia dei Caldei,<br>perché non sarai più chiamata<br>signora di regni.<br> <sup>6</sup>Ero adirato contro il mio popolo,<br>avevo lasciato profanare la mia eredità;<br>perciò lo misi in tuo potere.<br>Tu non mostrasti loro pietà;<br>persino sui vecchi facesti gravare<br>il tuo giogo pesante.<br> <sup>7</sup>Tu pensavi: «Sempre<br>io sarò signora, in perpetuo».<br>Non ti sei mai curata di questo,<br>non hai mai pensato quale sarebbe stata la sua fine.<br> <sup>8</sup>Ora ascolta questo,<br>o voluttuosa che te ne stavi sicura,<br>e pensavi: «Io e nessun altro!<br>Non resterò vedova,<br>non conoscerò la perdita di figli».<br> <sup>9</sup>Ma ti accadranno queste due cose,<br>d'improvviso, in un sol giorno;<br>perdita di figli e vedovanza<br>piomberanno su di te in piena misura,<br>nonostante la moltitudine delle tue magie,<br>la forza dei tuoi molti scongiuri.<br> <sup>10</sup>Confidavi nella tua malizia, dicevi:<br>«Nessuno mi vede».<br>La tua saggezza e il tuo sapere<br>ti hanno sviato.<br>Eppure dicevi in cuor tuo:<br>«Io e nessun altro!».<br> <sup>11</sup>Ti verrà addosso una sciagura<br>che non saprai scongiurare;<br>ti cadrà sopra una calamità<br>che non potrai evitare.<br>Su di te piomberà improvvisa una catastrofe<br>che non avrai previsto.<br> <sup>12</sup>Stattene pure nei tuoi incantesimi,<br>nelle tue molte magie,<br>per cui ti sei affaticata dalla giovinezza:<br>forse potrai giovartene,<br>forse potrai far paura!<br> <sup>13</sup>Ti sei stancata delle tue molte speculazioni:<br>si presentino e ti salvino quelli che misurano il cielo,<br>che osservano le stelle,<br>i quali ogni mese ti pronosticano<br>che cosa ti capiterà.<br> <sup>14</sup>Ecco, essi sono come stoppia:<br>il fuoco li consuma;<br>non salveranno se stessi dal potere delle fiamme.<br>Non ci sarà brace per scaldarsi<br>né fuoco dinanzi al quale sedersi.<br> <sup>15</sup>Così sono diventati per te i trafficanti<br>con i quali ti sei affaticata fin dalla giovinezza;<br>ognuno barcolla per suo conto,<br>nessuno ti viene in aiuto.<br></p>