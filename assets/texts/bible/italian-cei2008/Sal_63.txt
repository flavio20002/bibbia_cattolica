<div class="titoli">Fame e sete di Dio</div> <p><sup>1</sup>Salmo. Di Davide, quando era nel deserto di Giuda.<br><br> <sup>2</sup>O Dio, tu sei il mio Dio,<br> dall'aurora io ti cerco,<br> ha sete di te l'anima mia,<br> desidera te la mia carne<br> in terra arida, assetata, senz'acqua.</p> <p><sup>3</sup>Così nel santuario ti ho contemplato,<br> guardando la tua potenza e la tua gloria.</p> <p><sup>4</sup>Poiché il tuo amore vale più della vita,<br> le mie labbra canteranno la tua lode.</p> <p><sup>5</sup>Così ti benedirò per tutta la vita:<br> nel tuo nome alzerò le mie mani.</p> <p><sup>6</sup>Come saziato dai cibi migliori,<br> con labbra gioiose ti loderà la mia bocca.</p> <p><sup>7</sup>Quando nel mio letto di te mi ricordo<br> e penso a te nelle veglie notturne,</p> <p><sup>8</sup>a te che sei stato il mio aiuto,<br> esulto di gioia all'ombra delle tue ali.</p> <p><sup>9</sup>A te si stringe l'anima mia:<br> la tua destra mi sostiene.</p> <p><sup>10</sup>Ma quelli che cercano di rovinarmi<br> sprofondino sotto terra,</p> <p><sup>11</sup>siano consegnati in mano alla spada,<br> divengano preda di sciacalli.</p> <p><sup>12</sup>Il re troverà in Dio la sua gioia;<br> si glorierà chi giura per lui,<br> perché ai mentitori verrà chiusa la bocca.</p> <p></p>