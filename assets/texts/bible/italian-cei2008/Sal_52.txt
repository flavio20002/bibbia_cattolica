<div class="titoli">La sorte del prepotente</div> <p><sup>1</sup>Al maestro del coro. Maskil. Di Davide.<br> <sup>2</sup>Quando l'idumeo Doeg<br> andò da Saul per informarlo e dirgli:<br> «Davide è entrato in casa di Achimèlec».<br><br> <sup>3</sup>Perché ti vanti del male, o prepotente?<br> Dio è fedele ogni giorno.</p> <p><sup>4</sup>Tu escogiti insidie;<br> la tua lingua è come lama affilata,<br> o artefice d'inganni!</p><p><sup>5</sup>Tu ami il male invece del bene,<br> la menzogna invece della giustizia.</p><p><sup>6</sup>Tu ami ogni parola che distrugge,<br> o lingua d'inganno.</p><p><sup>7</sup>Perciò Dio ti demolirà per sempre,<br> ti spezzerà e ti strapperà dalla tenda<br> e ti sradicherà dalla terra dei viventi.</p><p><sup>8</sup>I giusti vedranno e avranno timore<br> e di lui rideranno:</p><p><sup>9</sup>«Ecco l'uomo che non ha posto Dio come sua fortezza,<br> ma ha confidato nella sua grande ricchezza<br> e si è fatto forte delle sue insidie».</p><p><sup>10</sup>Ma io, come olivo verdeggiante nella casa di Dio,<br> confido nella fedeltà di Dio<br> in eterno e per sempre.</p><p><sup>11</sup>Voglio renderti grazie in eterno<br> per quanto hai operato;<br> spero nel tuo nome, perché è buono,<br> davanti ai tuoi fedeli.</p><p></p>