<div class="titoli">Il comportamento del saggio e il comportamento dello stolto</div> <p><sup>1</sup>La donna saggia costruisce la sua casa, <br> quella stolta la demolisce con le proprie mani.<br> <sup>2</sup>Cammina nella propria giustizia chi teme il Signore,<br> ma chi è traviato nelle proprie vie lo disprezza.<br> <sup>3</sup>Nella bocca dello stolto c'è il germoglio della superbia,<br> ma le labbra dei saggi sono la loro salvaguardia.<br> <sup>4</sup>Se non ci sono buoi la greppia è vuota,<br> l'abbondanza del raccolto sta nel vigore del toro.<br> <sup>5</sup>Il testimone sincero non mentisce,<br> chi proferisce menzogne è testimone falso.<br> <sup>6</sup>Lo spavaldo ricerca la sapienza ma invano,<br> la scienza è cosa facile per l'intelligente.<br> <sup>7</sup>Stai lontano dall'uomo stolto:<br> in lui non troverai labbra sapienti.<br> <sup>8</sup>Il sapiente avveduto conosce la sua strada,<br> ma la stoltezza degli sciocchi è inganno.<br> <sup>9</sup>Tra gli stolti risiede la colpa,<br> tra i giusti dimora la benevolenza.<br> <sup>10</sup>Il cuore conosce la propria amarezza<br> e alla sua gioia non partecipa l'estraneo.<br> <sup>11</sup>La casa degli empi sarà abbattuta,<br> ma la tenda dei giusti prospererà.<br> <sup>12</sup>C'è una via che sembra diritta per l'uomo,<br> ma alla fine conduce su sentieri di morte.<br> <sup>13</sup>Anche nel riso il cuore prova dolore<br> e la gioia può finire in pena.<br> <sup>14</sup>Il perverso si sazia della sua condotta,<br> l'uomo buono delle sue opere.<br> <sup>15</sup>L'ingenuo crede a ogni parola,<br> ma chi è avveduto controlla i propri passi.<br> <sup>16</sup>Il saggio teme e sta lontano dal male,<br> lo stolto invece è impulsivo e si sente sicuro.<br> <sup>17</sup>Chi è pronto all'ira commette sciocchezze,<br> il malintenzionato si rende odioso.<br> <sup>18</sup>Gli inesperti ereditano la stoltezza,<br> gli accorti si coronano di scienza.<br> <sup>19</sup>I cattivi si inchinano davanti ai buoni,<br> i malvagi davanti alle porte del giusto.<br> <sup>20</sup>Il povero è odioso anche a chi gli è pari,<br> ma numerosi sono gli amici del ricco.<br> <sup>21</sup>Chi disprezza il prossimo pecca,<br> beato chi ha pietà degli umili.<br> <sup>22</sup>Non errano forse quelli che compiono il male?<br> Amore e fedeltà per quanti compiono il bene.<br> <sup>23</sup>In ogni fatica c'è un vantaggio,<br> ma le chiacchiere portano solo miseria.<br> <sup>24</sup>Corona dei saggi è la loro ricchezza,<br> la follia degli stolti produce solo follia.<br> <sup>25</sup>È salvezza per molti il testimone veritiero,<br> ma chi proferisce menzogne è un impostore.<br> <sup>26</sup>Nel timore del Signore sta la fiducia del forte;<br> anche per i suoi figli egli sarà un rifugio.<br> <sup>27</sup>Il timore del Signore è fonte di vita<br> per sfuggire ai lacci della morte.<br> <sup>28</sup>Un popolo numeroso è la gloria del re,<br> ma la scarsità di gente è la rovina del principe.<br> <sup>29</sup>Chi è paziente ha grande prudenza,<br> chi è iracondo mostra stoltezza.<br> <sup>30</sup>Un cuore tranquillo è la vita del corpo,<br> l'invidia è la carie delle ossa.<br> <sup>31</sup>Chi opprime il povero offende il suo creatore,<br> chi ha pietà del misero lo onora.<br> <sup>32</sup>Dalla propria cattiveria è travolto il malvagio,<br> anche nella morte il giusto trova rifugio.<br> <sup>33</sup>In un cuore intelligente risiede la sapienza,<br> ma in mezzo agli stolti verrà riconosciuta?<br> <sup>34</sup>La giustizia esalta una nazione,<br> ma il peccato è la vergogna dei popoli.<br> <sup>35</sup>Il favore del re è per il ministro intelligente,<br> la sua ira è per l'indegno.<br></p>