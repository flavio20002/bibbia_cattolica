<div class="titoli">Io sono del mio amato e il mio amato è mio</div> <p><sup>1</sup>Dov'è andato il tuo amato,<br>tu che sei bellissima tra le donne?<br>Dove ha diretto i suoi passi il tuo amato,<br>perché lo cerchiamo con te?<br> <sup>2</sup>L'amato mio è sceso nel suo giardino<br>fra le aiuole di balsamo,<br>a pascolare nei giardini<br>e a cogliere gigli.<br> <sup>3</sup>Io sono del mio amato<br>e il mio amato è mio;<br>egli pascola tra i gigli.<br> </p> <div class="titoli">QUINTO POEMA</div> <div class="titoli">Il fascino dell'amata</div> <p><sup>4</sup>Tu sei bella, amica mia, come la città di Tirsa,<br>incantevole come Gerusalemme,<br>terribile come un vessillo di guerra.<br> <sup>5</sup>Distogli da me i tuoi occhi,<br>perché mi sconvolgono.<br>Le tue chiome sono come un gregge di capre<br>che scendono dal Gàlaad.<br> <sup>6</sup>I tuoi denti come un gregge di pecore<br>che risalgono dal bagno;<br>tutte hanno gemelli,<br>nessuna di loro è senza figli.<br> <sup>7</sup>Come spicchio di melagrana è la tua tempia,<br>dietro il tuo velo.<br> <sup>8</sup>Siano pure sessanta le mogli del re,<br>ottanta le concubine,<br>innumerevoli le ragazze!<br> <sup>9</sup>Ma unica è la mia colomba, il mio tutto,<br>unica per sua madre,<br>la preferita di colei che l'ha generata.<br>La vedono le giovani e la dicono beata.<br>Le regine e le concubine la coprono di lodi:<br> <sup>10</sup>«Chi è costei che sorge come l'aurora,<br>bella come la luna, fulgida come il sole,<br>terribile come un vessillo di guerra?».<br> <sup>11</sup>Nel giardino dei noci io sono sceso,<br>per vedere i germogli della valle<br>e osservare se la vite metteva gemme<br>e i melograni erano in fiore.<br> <sup>12</sup>Senza che me ne accorgessi, il desiderio mi ha posto<br>sul cocchio del principe del mio popolo.<br></p>