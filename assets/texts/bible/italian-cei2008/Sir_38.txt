<div class="titoli">Il medico e la medicina</div> <p><sup>1</sup>Onora il medico per le sue prestazioni,<br>perché il Signore ha creato anche lui.<br> <sup>2</sup>Dall'Altissimo infatti viene la guarigione,<br>e anche dal re egli riceve doni.<br> <sup>3</sup>La scienza del medico lo fa procedere a testa alta,<br>egli è ammirato anche tra i grandi.<br> <sup>4</sup>Il Signore ha creato medicamenti dalla terra,<br>l'uomo assennato non li disprezza.<br> <sup>5</sup>L'acqua non fu resa dolce per mezzo di un legno,<br>per far conoscere la potenza di lui?<br> <sup>6</sup>Ed egli ha dato agli uomini la scienza<br>perché fosse glorificato nelle sue meraviglie.<br> <sup>7</sup>Con esse il medico cura e toglie il dolore,<br> <sup>8</sup>con queste il farmacista prepara le misture.<br>Certo non verranno meno le opere del Signore;<br>da lui proviene il benessere sulla terra.</p> <p><sup>9</sup>Figlio, non trascurarti nella malattia,<br>ma prega il Signore ed egli ti guarirà.<br> <sup>10</sup>Allontana l'errore, regola le tue mani,<br>purifica il cuore da ogni peccato.<br> <sup>11</sup>Offri l'incenso e un memoriale di fior di farina<br>e sacrifici pingui secondo le tue possibilità.<br> <sup>12</sup>Poi ricorri pure al medico, perché il Signore ha creato anche lui:<br>non stia lontano da te, poiché c'è bisogno di lui.<br> <sup>13</sup>Ci sono casi in cui il successo è nelle loro mani;<br> <sup>14</sup>anch'essi infatti pregano il Signore<br>perché conceda loro di dare sollievo<br>e guarigione per salvare la vita.<br> <sup>15</sup>Chi pecca contro il proprio creatore<br>cada nelle mani del medico.</p> <div class="titoli">Il lutto</div> <p><sup>16</sup>Figlio, versa lacrime sul morto,<br>e come uno che soffre profondamente inizia il lamento;<br>poi seppelliscine il corpo secondo le sue volontà<br>e non trascurare la sua tomba.<br> <sup>17</sup>Piangi amaramente e alza il tuo caldo lamento,<br>il lutto sia proporzionato alla sua dignità,<br>un giorno o due per evitare maldicenze,<br>poi consólati del tuo dolore.<br> <sup>18</sup>Infatti dal dolore esce la morte,<br>il dolore del cuore logora la forza.<br> <sup>19</sup>Nella disgrazia resta il dolore,<br>una vita da povero è maledizione del cuore.<br> <sup>20</sup>Non abbandonare il tuo cuore al dolore,<br>scaccialo ricordando la tua fine.<br> <sup>21</sup>Non dimenticare che non c'è ritorno;<br>a lui non gioverai e farai del male a te stesso.<br> <sup>22</sup>Ricòrdati della mia sorte, che sarà anche la tua:<br>ieri a me e oggi a te.<br> <sup>23</sup>Nel riposo del morto lascia riposare anche il suo ricordo;<br>consólati di lui, ora che il suo spirito è partito.</p> <div class="titoli">I mestieri manuali</div> <p><sup>24</sup>La sapienza dello scriba sta nel piacere del tempo libero,<br>chi si dedica poco all'attività pratica diventerà saggio.<br> <sup>25</sup>Come potrà divenire saggio chi maneggia l'aratro<br>e si vanta di brandire un pungolo,<br>spinge innanzi i buoi e si occupa del loro lavoro<br>e parla solo di vitelli?<br> <sup>26</sup>Dedica il suo cuore a tracciare solchi<br>e non dorme per dare il foraggio alle giovenche.<br> <sup>27</sup>Così ogni artigiano e costruttore<br>che passa la notte come il giorno:<br>quelli che incidono immagini per sigilli<br>e con pazienza cercano di variare le figure,<br>dedicano il cuore a riprodurre bene il disegno<br>e stanno svegli per terminare il lavoro.<br> <sup>28</sup>Così il fabbro che siede vicino all'incudine<br>ed è intento al lavoro del ferro:<br>la vampa del fuoco gli strugge le carni,<br>e col calore della fornace deve lottare;<br>il rumore del martello gli assorda gli orecchi,<br>i suoi occhi sono fissi sul modello di un oggetto,<br>dedica il suo cuore a finire il lavoro<br>e sta sveglio per rifinirlo alla perfezione.<br> <sup>29</sup>Così il vasaio che è seduto al suo lavoro<br>e con i suoi piedi gira la ruota,<br>è sempre in ansia per il suo lavoro,<br>si affatica a produrre in gran quantità.<br> <sup>30</sup>Con il braccio imprime una forma all'argilla,<br>mentre con i piedi ne piega la resistenza;<br>dedica il suo cuore a una verniciatura perfetta<br>e sta sveglio per pulire la fornace.</p> <p><sup>31</sup>Tutti costoro confidano nelle proprie mani,<br>e ognuno è abile nel proprio mestiere.<br> <sup>32</sup>Senza di loro non si costruisce una città,<br>nessuno potrebbe soggiornarvi o circolarvi.<br>Ma essi non sono ricercati per il consiglio del popolo,<br> <sup>33</sup>nell'assemblea non hanno un posto speciale,<br>non siedono sul seggio del giudice<br>e non conoscono le disposizioni della legge.<br>Non fanno brillare né l'istruzione né il diritto,<br>non compaiono tra gli autori di proverbi,<br> <sup>34</sup>maessi consolidano la costruzione del mondo,<br>e il mestiere che fanno è la loro preghiera.</p> <p>Differente è il caso di chi si applica<br>a meditare la legge dell'Altissimo.<br></p>