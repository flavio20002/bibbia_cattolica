<div class="titoli">Il monte Sion, dimora del Signore</div> <p><sup>1</sup>Cantico. Salmo. Dei figli di Core.<br><br> <sup>2</sup>Grande è il Signore e degno di ogni lode<br> nella città del nostro Dio.</p> <p> La tua santa montagna, <sup>3</sup>altura stupenda,<br> è la gioia di tutta la terra.<br> Il monte Sion, vera dimora divina,<br> è la capitale del grande re.</p> <p><sup>4</sup>Dio nei suoi palazzi<br> un baluardo si è dimostrato.</p> <p><sup>5</sup>Ecco, i re si erano alleati,<br> avanzavano insieme.</p> <p><sup>6</sup>Essi hanno visto:<br> atterriti, presi dal panico, sono fuggiti.</p> <p><sup>7</sup>Là uno sgomento li ha colti,<br> doglie come di partoriente,</p> <p><sup>8</sup>simile al vento orientale,<br> che squarcia le navi di Tarsis.</p> <p><sup>9</sup>Come avevamo udito, così abbiamo visto<br> nella città del Signore degli eserciti,<br> nella città del nostro Dio;<br> Dio l'ha fondata per sempre.</p> <p><sup>10</sup>O Dio, meditiamo il tuo amore<br> dentro il tuo tempio.</p> <p><sup>11</sup>Come il tuo nome, o Dio,<br> così la tua lode si estende<br> sino all'estremità della terra;<br> di giustizia è piena la tua destra.</p> <p><sup>12</sup>Gioisca il monte Sion,<br> esultino i villaggi di Giuda<br> a causa dei tuoi giudizi.</p> <p><sup>13</sup>Circondate Sion, giratele intorno,<br> contate le sue torri,</p> <p><sup>14</sup>osservate le sue mura,<br> passate in rassegna le sue fortezze,<br> per narrare alla generazione futura:</p> <p><sup>15</sup>questo è Dio,<br> il nostro Dio in eterno e per sempre;<br> egli è colui che ci guida in ogni tempo.</p> <p></p>