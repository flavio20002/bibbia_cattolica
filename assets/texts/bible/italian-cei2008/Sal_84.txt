<div class="titoli">Canto di pellegrinaggio</div> <p><sup>1</sup>Al maestro del coro. Su «I torchi». Dei figli di Core. Salmo.<br><br> <sup>2</sup>Quanto sono amabili le tue dimore,<br> Signore degli eserciti!</p> <p><sup>3</sup>L'anima mia anela<br> e desidera gli atri del Signore.<br> Il mio cuore e la mia carne<br> esultano nel Dio vivente.</p> <p><sup>4</sup>Anche il passero trova una casa<br> e la rondine il nido<br> dove porre i suoi piccoli,<br> presso i tuoi altari,<br> Signore degli eserciti,<br> mio re e mio Dio.</p> <p><sup>5</sup>Beato chi abita nella tua casa:<br> senza fine canta le tue lodi.</p> <p><sup>6</sup>Beato l'uomo che trova in te il suo rifugio<br> e ha le tue vie nel suo cuore.</p> <p><sup>7</sup>Passando per la valle del pianto<br> la cambia in una sorgente;<br> anche la prima pioggia<br> l'ammanta di benedizioni.</p> <p><sup>8</sup>Cresce lungo il cammino il suo vigore,<br> finché compare davanti a Dio in Sion.</p> <p><sup>9</sup>Signore, Dio degli eserciti, ascolta la mia preghiera,<br> porgi l'orecchio, Dio di Giacobbe.</p> <p><sup>10</sup>Guarda, o Dio, colui che è il nostro scudo,<br> guarda il volto del tuo consacrato.</p> <p><sup>11</sup>Sì, è meglio un giorno nei tuoi atri<br> che mille nella mia casa;<br> stare sulla soglia della casa del mio Dio<br> è meglio che abitare nelle tende dei malvagi.</p> <p><sup>12</sup>Perché sole e scudo è il Signore Dio;<br> il Signore concede grazia e gloria,<br> non rifiuta il bene<br> a chi cammina nell'integrità.</p> <p><sup>13</sup>Signore degli eserciti,<br> beato l'uomo che in te confida.</p> <p></p>