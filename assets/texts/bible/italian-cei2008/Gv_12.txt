<div class="titoli">ULTIMA PASQUA</div> <div class="titoli">La cena a Betània</div> <p><sup>1</sup>Sei giorni prima della Pasqua, Gesù andò a Betània, dove si trovava Lazzaro, che egli aveva risuscitato dai morti. <sup>2</sup>E qui fecero per lui una cena: Marta serviva e Lazzaro era uno dei commensali. <sup>3</sup>Maria allora prese trecento grammi di profumo di puro nardo, assai prezioso, ne cosparse i piedi di Gesù, poi li asciugò con i suoi capelli, e tutta la casa si riempì dell'aroma di quel profumo. <sup>4</sup>Allora Giuda Iscariota, uno dei suoi discepoli, che stava per tradirlo, disse: <sup>5</sup>«Perché non si è venduto questo profumo per trecento denari e non si sono dati ai poveri?». <sup>6</sup>Disse questo non perché gli importasse dei poveri, ma perché era un ladro e, siccome teneva la cassa, prendeva quello che vi mettevano dentro. <sup>7</sup>Gesù allora disse: «Lasciala fare, perché essa lo conservi per il giorno della mia sepoltura. <sup>8</sup>I poveri infatti li avete sempre con voi, ma non sempre avete me».<br> <sup>9</sup>Intanto una grande folla di Giudei venne a sapere che egli si trovava là e accorse, non solo per Gesù, ma anche per vedere Lazzaro che egli aveva risuscitato dai morti. <sup>10</sup>I capi dei sacerdoti allora decisero di uccidere anche Lazzaro, <sup>11</sup>perché molti Giudei se ne andavano a causa di lui e credevano in Gesù.<br> </p> <div class="titoli">Ingresso di Gesù a Gerusalemme</div> <p><sup>12</sup>Il giorno seguente, la grande folla che era venuta per la festa, udito che Gesù veniva a Gerusalemme, <sup>13</sup>prese dei rami di palme e uscì incontro a lui gridando:</p> <p class="rientrato">«Osanna!<br>Benedetto colui che viene nel nome del Signore,<br>il re d'Israele!».</p> <p><sup>14</sup>Gesù, trovato un asinello, vi montò sopra, come sta scritto:</p> <p class="rientrato"><sup>15</sup>Non temere, figlia di Sion!<br>Ecco, il tuo re viene,<br>seduto su un puledro d'asina.</p> <p><sup>16</sup>I suoi discepoli sul momento non compresero queste cose; ma, quando Gesù fu glorificato, si ricordarono che di lui erano state scritte queste cose e che a lui essi le avevano fatte. <sup>17</sup>Intanto la folla, che era stata con lui quando chiamò Lazzaro fuori dal sepolcro e lo risuscitò dai morti, gli dava testimonianza. <sup>18</sup>Anche per questo la folla gli era andata incontro, perché aveva udito che egli aveva compiuto questo segno. <sup>19</sup>I farisei allora dissero tra loro: «Vedete che non ottenete nulla? Ecco: il mondo è andato dietro a lui!».</p> <div class="titoli">Alcuni Greci vogliono vedere Gesù</div> <p><sup>20</sup>Tra quelli che erano saliti per il culto durante la festa c'erano anche alcuni Greci. <sup>21</sup>Questi si avvicinarono a Filippo, che era di Betsàida di Galilea, e gli domandarono: «Signore, vogliamo vedere Gesù». <sup>22</sup>Filippo andò a dirlo ad Andrea, e poi Andrea e Filippo andarono a dirlo a Gesù. <sup>23</sup>Gesù rispose loro: «È venuta l'ora che il Figlio dell'uomo sia glorificato. <sup>24</sup>In verità, in verità io vi dico: se il chicco di grano, caduto in terra, non muore, rimane solo; se invece muore, produce molto frutto. <sup>25</sup>Chi ama la propria vita, la perde e chi odia la propria vita in questo mondo, la conserverà per la vita eterna. <sup>26</sup>Se uno mi vuole servire, mi segua, e dove sono io, là sarà anche il mio servitore. Se uno serve me, il Padre lo onorerà. <sup>27</sup>Adesso <i>l'anima mia è turbata</i>; che cosa dirò? Padre, <i>salvami</i> da quest'ora? Ma proprio per questo sono giunto a quest'ora! <sup>28</sup>Padre, glorifica il tuo nome». Venne allora una voce dal cielo: «L'ho glorificato e lo glorificherò ancora!».<br> <sup>29</sup>La folla, che era presente e aveva udito, diceva che era stato un tuono. Altri dicevano: «Un angelo gli ha parlato». <sup>30</sup>Disse Gesù: «Questa voce non è venuta per me, ma per voi. <sup>31</sup>Ora è il giudizio di questo mondo; ora il principe di questo mondo sarà gettato fuori. <sup>32</sup>E io, quando sarò innalzato da terra, attirerò tutti a me». <sup>33</sup>Diceva questo per indicare di quale morte doveva morire. <br> <sup>34</sup>Allora la folla gli rispose: «Noi abbiamo appreso dalla Legge che il Cristo rimane in eterno; come puoi dire che il Figlio dell'uomo deve essere innalzato? Chi è questo Figlio dell'uomo?». <sup>35</sup>Allora Gesù disse loro: «Ancora per poco tempo la luce è tra voi. Camminate mentre avete la luce, perché le tenebre non vi sorprendano; chi cammina nelle tenebre non sa dove va. <sup>36</sup>Mentre avete la luce, credete nella luce, per diventare figli della luce». Gesù disse queste cose, poi se ne andò e si nascose loro.<br> </p> <div class="titoli">Incredulità dei Giudei</div> <p><sup>37</sup>Sebbene avesse compiuto segni così grandi davanti a loro, non credevano in lui, <sup>38</sup>perché si compisse la parola detta dal profeta Isaia:</p> <p class="rientrato">Signore, chi ha creduto alla nostra parola?<br>E la forza del Signore, a chi è stata rivelata?</p> <p><sup>39</sup>Per questo non potevano credere, poiché ancora Isaia disse:</p> <p class="rientrato"><sup>40</sup>Ha reso ciechi i loro occhi<br>e duro il loro cuore,<br>perché non vedano con gli occhi<br>e non comprendano con il cuore<br>e non si convertano, e io li guarisca!</p> <p><sup>41</sup>Questo disse Isaia perché vide la sua gloria e parlò di lui. <sup>42</sup>Tuttavia, anche tra i capi, molti credettero in lui, ma, a causa dei farisei, non lo dichiaravano, per non essere espulsi dalla sinagoga. <sup>43</sup>Amavano infatti la gloria degli uomini più che la gloria di Dio.<br> <sup>44</sup>Gesù allora esclamò: «Chi crede in me, non crede in me ma in colui che mi ha mandato; <sup>45</sup>chi vede me, vede colui che mi ha mandato. <sup>46</sup>Io sono venuto nel mondo come luce, perché chiunque crede in me non rimanga nelle tenebre. <sup>47</sup>Se qualcuno ascolta le mie parole e non le osserva, io non lo condanno; perché non sono venuto per condannare il mondo, ma per salvare il mondo. <sup>48</sup>Chi mi rifiuta e non accoglie le mie parole, ha chi lo condanna: la parola che ho detto lo condannerà nell'ultimo giorno. <sup>49</sup>Perché io non ho parlato da me stesso, ma il Padre, che mi ha mandato, mi ha ordinato lui di che cosa parlare e che cosa devo dire. <sup>50</sup>E io so che il suo comandamento è vita eterna. Le cose dunque che io dico, le dico così come il Padre le ha dette a me».</p>>