<div class="titoli">Sara insidiata in Egitto</div> <p><sup>1</sup>Il Signore disse ad Abram: <br> <br>«Vattene dalla tua terra, <br>dalla tua parentela <br>e dalla casa di tuo padre, <br>verso la terra che io ti indicherò. <br> <sup>2</sup>Farò di te una grande nazione <br>e ti benedirò, <br>renderò grande il tuo nome <br>e possa tu essere una benedizione. <br> <sup>3</sup>Benedirò coloro che ti benediranno <br>e coloro che ti malediranno maledirò, <br>e in te si diranno benedette <br>tutte le famiglie della terra». <br> <br> <sup>4</sup>Allora Abram partì, come gli aveva ordinato il Signore, e con lui partì Lot. Abram aveva settantacinque anni quando lasciò Carran. <sup>5</sup>Abram prese la moglie Sarài e Lot, figlio di suo fratello, e tutti i beni che avevano acquistati in Carran e tutte le persone che lì si erano procurate e si incamminarono verso la terra di Canaan. Arrivarono nella terra di Canaan <sup>6</sup>e Abram la attraversò fino alla località di Sichem, presso la Quercia di Morè. Nella terra si trovavano allora i Cananei. <br> <sup>7</sup>Il Signore apparve ad Abram e gli disse: «Alla tua discendenza io darò questa terra». Allora Abram costruì in quel luogo un altare al Signore che gli era apparso. <sup>8</sup>Di là passò sulle montagne a oriente di Betel e piantò la tenda, avendo Betel ad occidente e Ai ad oriente. Lì costruì un altare al Signore e invocò il nome del Signore. <sup>9</sup>Poi Abram levò la tenda per andare ad accamparsi nel Negheb.</p> <p><sup>10</sup>Venne una carestia nella terra e Abram scese in Egitto per soggiornarvi, perché la carestia gravava su quella terra. <sup>11</sup>Quando fu sul punto di entrare in Egitto, disse alla moglie Sarài: «Vedi, io so che tu sei donna di aspetto avvenente. <sup>12</sup>Quando gli Egiziani ti vedranno, penseranno: «Costei è sua moglie», e mi uccideranno, mentre lasceranno te in vita. <sup>13</sup>Di', dunque, che tu sei mia sorella, perché io sia trattato bene per causa tua e io viva grazie a te».<br> <sup>14</sup>Quando Abram arrivò inEgitto, gli Egiziani videro che la donna era molto avvenente. <sup>15</sup>La osservarono gli ufficiali del faraone e ne fecero le lodi al faraone; così la donna fu presa e condotta nella casa del faraone. <sup>16</sup>A causa di lei, egli trattò bene Abram, che ricevette greggi e armenti e asini, schiavi e schiave, asine e cammelli. <sup>17</sup>Ma il Signore colpì il faraone e la sua casa con grandi calamità, per il fatto di Sarài, moglie di Abram. <sup>18</sup>Allora il faraone convocò Abram e gli disse: «Che mi hai fatto? Perché non mi hai dichiarato che era tua moglie? <sup>19</sup>Perché hai detto: «È mia sorella», così che io me la sono presa in moglie? E ora eccoti tua moglie: prendila e vattene!». <sup>20</sup>Poi il faraone diede disposizioni su di lui ad alcuni uomini, che lo allontanarono insieme con la moglie e tutti i suoi averi. <br></p>