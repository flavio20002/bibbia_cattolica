<div class="titoli">Davide re di Giuda e d'Israele: conquista di Gerusalemme, disfatta dei Filistei</div> <p><sup>1</sup>Vennero allora tutte le tribù d'Israele da Davide a Ebron, e gli dissero: «Ecco noi siamo tue ossa e tua carne. <sup>2</sup>Già prima, quando regnava Saul su di noi, tu conducevi e riconducevi Israele. Il Signore ti ha detto: «Tu pascerai il mio popolo Israele, tu sarai capo d'Israele»». <sup>3</sup>Vennero dunque tutti gli anziani d'Israele dal re a Ebron, il re Davide concluse con loro un'alleanza a Ebron davanti al Signore ed essi unsero Davide re d'Israele. <sup>4</sup>Davide aveva trent'anni quando fu fatto re e regnò quarant'anni. <sup>5</sup>A Ebron regnò su Giuda sette anni e sei mesi e a Gerusalemme regnò trentatré anni su tutto Israele e su Giuda.<br> <sup>6</sup>Il re e i suoi uomini andarono a Gerusalemme contro i Gebusei che abitavano in quella regione. Costoro dissero a Davide: «Tu qui non entrerai: i ciechi e gli zoppi ti respingeranno», per dire: «Davide non potrà entrare qui». <sup>7</sup>Ma Davide espugnò la rocca di Sion, cioè la Città di Davide. <sup>8</sup>Davide disse in quel giorno: «Chiunque vuol colpire i Gebusei, attacchi attraverso il canale gli zoppi e i ciechi, che odiano la vita di Davide». Per questo dicono: «Il cieco e lo zoppo non entreranno nella casa».<br> <sup>9</sup>Davide si stabilì nella rocca e la chiamò Città di Davide. Egli fece fortificazioni tutt'intorno, dal Millo verso l'interno. <sup>10</sup>Davide andava sempre più crescendo in potenza e il Signore, Dio degli eserciti, era con lui. <sup>11</sup>Chiram, re di Tiro, inviò messaggeri a Davide con legno di cedro, carpentieri e muratori, i quali costruirono una casa a Davide. <sup>12</sup>Davide seppe allora che il Signore lo confermava re d'Israele ed esaltava il suo regno per amore d'Israele, suo popolo.<br> <sup>13</sup>Davide prese ancora concubine e mogli da Gerusalemme, dopo il suo arrivo da Ebron: queste generarono a Davide altri figli e figlie. <sup>14</sup>I nomi di quelli generati a Gerusalemme sono: Sammùa, Sobab, Natan, Salomone, <sup>15</sup>Ibcar, Elisùa, Nefeg, Iafìa, <sup>16</sup>Elisamà, Eliadà ed Elifèlet.<br> <sup>17</sup>Quando i Filistei seppero che avevano unto Davide re d'Israele, salirono tutti per dargli la caccia. Appena Davide ne fu informato, discese alla fortezza. <sup>18</sup>Vennero i Filistei e si sparsero nella valle dei Refaìm. <sup>19</sup>Davide consultò il Signore chiedendo: «Devo andare contro i Filistei? Li metterai nelle mie mani?». Il Signore rispose a Davide: «Va' pure, perché certamente metterò i Filistei nelle tue mani». <sup>20</sup>Davide si recò a Baal-Perasìm, dove Davide li sconfisse e disse: «Il Signore ha aperto una breccia tra i miei nemici davanti a me, come una breccia aperta dalle acque». Per questo chiamò quel luogo Baal-Perasìm. <sup>21</sup>I Filistei vi abbandonarono i loro idoli e Davide e la sua gente li portarono via.<br> <sup>22</sup>I Filistei salirono di nuovo e si sparsero nella valle dei Refaìm. <sup>23</sup>Davide consultò il Signore, che gli rispose: «Non salire; gira alle loro spalle e raggiungili dalla parte di Becaìm. <sup>24</sup>Quando sentirai un rumore di passi sulla cima di Becaìm, lànciati subito all'attacco, perché allora il Signore uscirà davanti a te per colpire l'accampamento dei Filistei». <sup>25</sup>Davide fece come il Signore gli aveva ordinato e colpì i Filistei da Gàbaon fino all'ingresso di Ghezer.<br></p>