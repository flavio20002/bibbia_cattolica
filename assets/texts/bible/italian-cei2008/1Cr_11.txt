<div class="titoli">Davide re conquista Gerusalemme</div> <p><sup>1</sup>Tutti gli Israeliti si raccolsero intorno a Davide a Ebron e gli dissero: «Ecco, noi siamo tue ossa e tua carne. <sup>2</sup>Già prima, quando regnava Saul, tu conducevi e riconducevi Israele. Il Signore, tuo Dio, ti ha detto: «Tu pascerai il mio popolo Israele; tu sarai capo del mio popolo Israele»». <sup>3</sup>Vennero dunque tutti gli anziani d'Israele dal re a Ebron, Davide concluse con loro un'alleanza a Ebron davanti al Signore, ed essi unsero Davide re d'Israele, secondo la parola pronunciata dal Signore per mezzo di Samuele.<br> <sup>4</sup>Davide con tutto Israele andò a Gerusalemme, cioè Gebus, dove c'erano i Gebusei, abitanti della regione. <sup>5</sup>Gli abitanti di Gebus dissero a Davide: «Tu qui non entrerai». Ma Davide espugnò la rocca di Sion, cioè la Città di Davide. <sup>6</sup>Davide aveva detto: «Chi colpirà per primo i Gebusei diventerà capo e principe». Salì per primo Ioab, figlio di Seruià, che divenne così capo. <sup>7</sup>Davide si stabilì nella rocca, che perciò fu chiamata Città di Davide. <sup>8</sup>Egli fortificò la città tutt'intorno, dal Millo per tutto il suo perimetro; Ioab restaurò il resto della città. <sup>9</sup>Davide andava crescendo sempre più in potenza e il Signore degli eserciti era con lui.<br> </p> <div class="titoli">Elenco dei prodi di Davide</div> <p><sup>10</sup>Questi sono i capi dei prodi di Davide, che si erano affermati con il valore nel suo regno e che, insieme con tutto Israele, lo avevano costituito re, secondo la parola del Signore nei riguardi d'Israele. <sup>11</sup>Ecco l'elenco dei prodi di Davide: Iasobàm, figlio di un Acmonita, capo dei Tre. Egli, impugnando la lancia contro trecento uomini, li trafisse in un solo scontro. <sup>12</sup>Dopo di lui veniva Eleàzaro, figlio di Dodo, l'Acochita; era uno dei tre prodi. <sup>13</sup>Egli fu con Davide a Pas-Dammìm. I Filistei vi si erano riuniti per combattere; c'era un campo pieno d'orzo e il popolo fuggì dinanzi ai Filistei. <sup>14</sup>Egli allora si appostò in mezzo al campo, lo difese e sconfisse i Filistei, e il Signore operò una grande salvezza.<br> <sup>15</sup>Tre dei Trenta capi scesero sulla roccia presso Davide, nella caverna di Adullàm; il campo dei Filistei era posto nella valle dei Refaìm. <sup>16</sup>Davide era allora nel rifugio e c'era una postazione di Filistei a Betlemme. <sup>17</sup>Davide ebbe un desiderio e disse: «Se qualcuno mi desse da bere l'acqua del pozzo che è vicino alla porta di Betlemme!». <sup>18</sup>I tre irruppero nel campo filisteo, attinsero l'acqua dal pozzo di Betlemme, vicino alla porta, la presero e la presentarono a Davide, il quale però non ne volle bere, ma la sparse in onore del Signore, <sup>19</sup>dicendo: «Non sia mai, mio Dio, che io faccia una cosa simile! Dovrei bere il sangue di quegli uomini insieme con la loro vita? Difatti l'hanno portata a rischio della propria vita». Non la volle bere. Tali gesta compirono quei tre prodi.<br> <sup>20</sup>Abisài, fratello di Ioab, fu il capo dei Trenta. Egli impugnando la lancia contro trecento uomini li trafisse; si fece un nome fra i Trenta. <sup>21</sup>Fu stimato doppiamente fra i Trenta e divenne loro comandante, ma non giunse alla pari dei Tre. <sup>22</sup>Poi veniva Benaià, figlio di Ioiadà, uomo valoroso, di molte prodezze, originario di Kabseèl. Egli uccise i due figli di Arièl, di Moab; inoltre, sceso in una cisterna in un giorno di neve, vi abbatté un leone. <sup>23</sup>Uccise anche un Egiziano, alto cinque cubiti, il quale aveva in mano una lancia come un cilindro da tessitore; gli andò incontro con un bastone, strappò di mano all'Egiziano la lancia e lo uccise con la sua stessa lancia. <sup>24</sup>Questo fece Benaià, figlio di Ioiadà, e si fece un nome fra i trenta prodi. <sup>25</sup>Fu glorioso fra i Trenta, ma non giunse alla pari dei Tre. Davide lo mise a capo del suo corpo di guardia.<br> <sup>26</sup>Ecco i prodi valorosi: Asaèl, fratello di Ioab, Elcanàn, figlio di Dodo, di Betlemme, <sup>27</sup>Sammòt di Carod, Cheles di Pelet, <sup>28</sup>Ira, figlio di Ikkes, di Tekòa, Abièzer di Anatòt, <sup>29</sup>Sibbecài di Cusa, Ilài di Acòach, <sup>30</sup>Marài di Netofà, Cheled, figlio di Baanà, di Netofà, <sup>31</sup>Itài, figlio di Ribài, di Gàbaa dei figli di Beniamino, Benaià di Piratòn, <sup>32</sup>Curài di Nacalè-Gaas, Abièl di Arbàt, <sup>33</sup>Azmàvet di Bacurìm, Eliacbà di Saalbòn, <sup>34</sup>Iasen di Gun, Giònata, figlio di Saghè, di Arar, <sup>35</sup>Achiam, figlio di Sacar, di Arar, Elifèlet, figlio di Ur, <sup>36</sup>Chefer di Mecherà, Achia di Pelon, <sup>37</sup>Chesrò di Carmel, Naarài, figlio di Ezbài, <sup>38</sup>Gioele, fratello di Natan, Mibcar, figlio di Agrì, <sup>39</sup>Selek l'Ammonita, Nacrài di Beeròt, scudiero di Ioab, figlio di Seruià, <sup>40</sup>Ira di Ieter, Gareb di Ieter, <sup>41</sup>Uria l'Ittita, Zabad, figlio di Aclài, <sup>42</sup>Adinà, figlio di Siza il Rubenita, capo dei Rubeniti, e con lui altri trenta, <sup>43</sup>Canan, figlio di Maacà, Giòsafat di Meten, <sup>44</sup>Ozia di Astaròt, Sama e Ieièl, figli di Cotam di Aroèr, <sup>45</sup>Iediaèl, figlio di Simrì, e Ioca, suo fratello, di Tisì, <sup>46</sup>Elièl di Macavìm, Ieribài e Osea, figli di Elnàam, Itma il Moabita, <sup>47</sup>Elièl, Obed e Iaasièl di Soba.<br></p>