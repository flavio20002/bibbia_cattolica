<div class="titoli">Dalla morte alla vita</div> <p><sup>1</sup>Anche voi eravate morti per le vostre colpe e i vostri peccati, <sup>2</sup>nei quali un tempo viveste, alla maniera di questo mondo, seguendo il principe delle Potenze dell'aria, quello spirito che ora opera negli uomini ribelli. <sup>3</sup>Anche tutti noi, come loro, un tempo siamo vissuti nelle nostre passioni carnali seguendo le voglie della carne e dei pensieri cattivi: eravamo per natura meritevoli d'ira, come gli altri. <sup>4</sup>Ma Dio, ricco di misericordia, per il grande amore con il quale ci ha amato, <sup>5</sup>da morti che eravamo per le colpe, ci ha fatto rivivere con Cristo: per grazia siete salvati. <sup>6</sup>Con lui ci ha anche risuscitato e ci ha fatto sedere nei cieli, in Cristo Gesù, <sup>7</sup>per mostrare nei secoli futuri la straordinaria ricchezza della sua grazia mediante la sua bontà verso di noi in Cristo Gesù.<br> <sup>8</sup>Per grazia infatti siete salvati mediante la fede; e ciò non viene da voi, ma è dono di Dio; <sup>9</sup>né viene dalle opere, perché nessuno possa vantarsene. <sup>10</sup>Siamo infatti opera sua, creati in Cristo Gesù per le opere buone, che Dio ha preparato perché in esse camminassimo.<br> </p> <div class="titoli">Giudei e pagani uniti a Cristo</div> <p><sup>11</sup>Perciò ricordatevi che un tempo voi, pagani nella carne, chiamati non circoncisi da quelli che si dicono circoncisi perché resi tali nella carne per mano d'uomo, <sup>12</sup>ricordatevi che in quel tempo eravate senza Cristo, esclusi dalla cittadinanza d'Israele, estranei ai patti della promessa, senza speranza e senza Dio nel mondo. <sup>13</sup>Ora invece, in Cristo Gesù, voi che un tempo eravate lontani, siete diventati vicini, grazie al sangue di Cristo.<br> <sup>14</sup>Egli infatti è la nostra pace,<br>colui che di due ha fatto una cosa sola,<br>abbattendo il muro di separazione che li divideva,<br>cioè l'inimicizia, per mezzo della sua carne.<br> <sup>15</sup>Così egli ha abolito la Legge, fatta di prescrizioni e di decreti,<br>per creare in se stesso, dei due, un solo uomo nuovo,<br>facendo la pace,<br> <sup>16</sup>e per riconciliare tutti e due con Dio in un solo corpo,<br>per mezzo della croce,<br>eliminando in se stesso l'inimicizia.<br> <sup>17</sup>Egli è venuto ad annunciare pace a voi che eravate lontani,<i><br></i>e pace a coloro che erano vicini.<i><br></i> <sup>18</sup>Per mezzo di lui infatti possiamo presentarci, gli uni e gli altri,<br>al Padre in un solo Spirito.<br> <sup>19</sup>Così dunque voi non siete più stranieri né ospiti, ma siete concittadini dei santi e familiari di Dio, <sup>20</sup>edificati sopra il fondamento degli apostoli e dei profeti, avendo come pietra d'angolo lo stesso Cristo Gesù. <sup>21</sup>In lui tutta la costruzione cresce ben ordinata per essere tempio santo nel Signore; <sup>22</sup>in lui anche voi venite edificati insieme per diventare abitazione di Dio per mezzo dello Spirito.<br></p>