<div class="titoli">Inno di ringraziamento</div> <p><sup>1</sup>Rendete grazie al Signore perché è buono,<br> perché il suo amore è per sempre.</p> <p><sup>2</sup>Dica Israele:<br> »Il suo amore è per sempre».</p> <p><sup>3</sup>Dica la casa di Aronne:<br> »Il suo amore è per sempre».</p> <p><sup>4</sup>Dicano quelli che temono il Signore:<br> »Il suo amore è per sempre».</p> <p><sup>5</sup>Nel pericolo ho gridato al Signore:<br> mi ha risposto, il Signore, e mi ha tratto in salvo.</p> <p><sup>6</sup>Il Signore è per me, non avrò timore:<br> che cosa potrà farmi un uomo?</p> <p><sup>7</sup>Il Signore è per me, è il mio aiuto,<br> e io guarderò dall'alto i miei nemici.</p> <p><sup>8</sup>È meglio rifugiarsi nel Signore<br> che confidare nell'uomo.</p> <p><sup>9</sup>È meglio rifugiarsi nel Signore<br> che confidare nei potenti.</p> <p><sup>10</sup>Tutte le nazioni mi hanno circondato,<br> ma nel nome del Signore le ho distrutte.</p> <p><sup>11</sup>Mi hanno circondato, mi hanno accerchiato,<br> ma nel nome del Signore le ho distrutte.</p> <p><sup>12</sup>Mi hanno circondato come api,<br> come fuoco che divampa tra i rovi,<br> ma nel nome del Signore le ho distrutte.</p> <p><sup>13</sup>Mi avevano spinto con forza per farmi cadere,<br> ma il Signore è stato il mio aiuto.</p> <p><sup>14</sup>Mia forza e mio canto è il Signore,<br> egli è stato la mia salvezza.</p> <p><sup>15</sup>Grida di giubilo e di vittoria<br> nelle tende dei giusti:<br> la destra del Signore ha fatto prodezze,</p> <p><sup>16</sup>la destra del Signore si è innalzata,<br> la destra del Signore ha fatto prodezze.</p> <p><sup>17</sup>Non morirò, ma resterò in vita<br> e annuncerò le opere del Signore.</p> <p><sup>18</sup>Il Signore mi ha castigato duramente,<br> ma non mi ha consegnato alla morte.</p> <p><sup>19</sup>Apritemi le porte della giustizia:<br> vi entrerò per ringraziare il Signore.</p> <p><sup>20</sup>È questa la porta del Signore:<br> per essa entrano i giusti.</p> <p><sup>21</sup>Ti rendo grazie, perché mi hai risposto,<br> perché sei stato la mia salvezza.</p> <p><sup>22</sup>La pietra scartata dai costruttori<br> è divenuta la pietra d'angolo.</p> <p><sup>23</sup>Questo è stato fatto dal Signore:<br> una meraviglia ai nostri occhi.</p> <p><sup>24</sup>Questo è il giorno che ha fatto il Signore:<br> rallegriamoci in esso ed esultiamo!</p> <p><sup>25</sup>Ti preghiamo, Signore: dona la salvezza!<br> Ti preghiamo, Signore: dona la vittoria!</p> <p><sup>26</sup>Benedetto colui che viene nel nome del Signore.<br> Vi benediciamo dalla casa del Signore.</p> <p><sup>27</sup>Il Signore è Dio, egli ci illumina.<br> Formate il corteo con rami frondosi<br> fino agli angoli dell'altare.</p> <p><sup>28</sup>Sei tu il mio Dio e ti rendo grazie,<br> sei il mio Dio e ti esalto.</p> <p><sup>29</sup>Rendete grazie al Signore, perché è buono,<br> perché il suo amore è per sempre.</p> <p></p>