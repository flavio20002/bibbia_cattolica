<div class="titoli">Ruben e Gad in Transgiordania</div> <p><sup>1</sup>I figli di Ruben e i figli di Gad avevano bestiame in numero molto grande; quando videro che la terra di Iazer e la terra di Gàlaad erano luoghi da bestiame, <sup>2</sup>i figli di Gad e i figli di Ruben vennero a parlare a Mosè, al sacerdote Eleàzaro e ai prìncipi della comunità e dissero: <sup>3</sup>«Ataròt, Dibon, Iazer, Nimra, Chesbon, Elalè, Sebam, Nebo e Beon, <sup>4</sup>terre che il Signore ha colpito alla presenza della comunità d'Israele, sono terre da bestiame e i tuoi servi hanno appunto il bestiame». <sup>5</sup>Aggiunsero: «Se abbiamo trovato grazia ai tuoi occhi, sia concesso ai tuoi servi il possesso di questa regione: non farci passare il Giordano».<br> <sup>6</sup>Ma Mosè rispose ai figli di Gad e ai figli di Ruben: «Andrebbero dunque i vostri fratelli in guerra e voi ve ne stareste qui? <sup>7</sup>Perché volete scoraggiare gli Israeliti dal passare nella terra che il Signore ha dato loro? <sup>8</sup>Così fecero i vostri padri, quando li mandai da Kades-Barnea per esplorare la terra. <sup>9</sup>Salirono fino alla valle di Escol e, dopo aver esplorato la terra, scoraggiarono gli Israeliti dall'entrare nella terra che il Signore aveva loro dato. <sup>10</sup>Così l'ira del Signore si accese in quel giorno ed egli giurò: <sup>11</sup>«Gli uomini che sono usciti dall'Egitto, dai vent'anni in su, non vedranno mai la terra che ho promesso con giuramento ad Abramo, a Isacco e a Giacobbe, perché non mi hanno seguito pienamente, <sup>12</sup>se non Caleb, figlio di Iefunnè, il Kenizzita, e Giosuè, figlio di Nun, che hanno seguito il Signore pienamente». <sup>13</sup>L'ira del Signore si accese dunque contro Israele; lo fece errare nel deserto per quarant'anni, finché non fosse finita tutta la generazione che aveva agito male agli occhi del Signore. <sup>14</sup>Ed ecco, voi sorgete al posto dei vostri padri, razza di uomini peccatori, per aumentare ancora l'ardore dell'ira del Signore contro Israele. <sup>15</sup>Perché, se voi vi ritraete dal seguirlo, il Signore continuerà a lasciarlo nel deserto e voi avrete causato la perdita di tutto questo popolo».<br> <sup>16</sup>Ma quelli si avvicinarono a lui e gli dissero: «Costruiremo qui recinti per il nostro bestiame e città per i nostri fanciulli; <sup>17</sup>ma, quanto a noi, ci armeremo in fretta, per marciare davanti agli Israeliti, finché li avremo introdotti nel luogo destinato loro. Intanto, i nostri fanciulli dimoreranno nelle città fortificate per timore degli abitanti della regione. <sup>18</sup>Non torneremo alle nostre case, finché ogni Israelita non abbia ereditato ciascuno la sua eredità; <sup>19</sup>non prenderemo nulla in eredità con loro al di là del Giordano e più oltre, perché la nostra eredità ci è toccata da questa parte del Giordano, a oriente».<br> <sup>20</sup>Allora Mosè disse loro: «Se fate questo, se vi armerete davanti al Signore per andare a combattere, <sup>21</sup>se tutti quelli di voi che si armeranno passeranno il Giordano davanti al Signore, finché egli abbia scacciato i suoi nemici dalla sua presenza, <sup>22</sup>se non tornerete fin quando la terra sia stata sottomessa davanti al Signore, voi sarete innocenti di fronte al Signore e di fronte a Israele, e questa terra sarà vostra proprietà alla presenza del Signore. <sup>23</sup>Ma se non fate così, voi peccherete contro il Signore; sappiate che il vostro peccato vi raggiungerà. <sup>24</sup>Costruitevi pure città per i vostri fanciulli e recinti per le vostre greggi, ma fate quello che la vostra bocca ha promesso».<br> <sup>25</sup>I figli di Gad e i figli di Ruben dissero a Mosè: «I tuoi servi faranno quello che il mio signore comanda. <sup>26</sup>I nostri fanciulli, le nostre donne, le nostre greggi e tutto il nostro bestiame rimarranno qui nelle città di Gàlaad; <sup>27</sup>ma i tuoi servi, tutti armati per la guerra, andranno a combattere davanti al Signore, come dice il mio signore».<br> <sup>28</sup>Allora Mosè diede per loro ordini al sacerdote Eleàzaro, a Giosuè, figlio di Nun, e ai capi delle famiglie delle tribù degli Israeliti. <sup>29</sup>Mosè disse loro: «Se i figli di Gad e i figli di Ruben passeranno con voi il Giordano tutti armati per combattere davanti al Signore e se la terra sarà sottomessa davanti a voi, darete loro in possesso la terra di Gàlaad. <sup>30</sup>Ma se non passeranno armati con voi, avranno la loro proprietà in mezzo a voi nella terra di Canaan». <sup>31</sup>I figli di Gad e i figli di Ruben risposero: «Faremo come il Signore ha ordinato ai tuoi servi. <sup>32</sup>Passeremo armati davanti al Signore nella terra di Canaan, ma, quanto a noi, il possesso della nostra eredità è di qua dal Giordano».<br> <sup>33</sup>Mosè dunque diede ai figli di Gad e ai figli di Ruben e a metà della tribù di Manasse, figlio di Giuseppe, il regno di Sicon, re degli Amorrei, e il regno di Og, re di Basan: il territorio con le sue città comprese entro i confini, le città del territorio che si stendeva all'intorno. <sup>34</sup>I figli di Gad ricostruirono Dibon, Ataròt, Aroèr, <sup>35</sup>Atròt-Sofan, Iazer, Iogbea, <sup>36</sup>Bet-Nimra e Bet-Aran, città fortificate, e fecero recinti per le greggi. <sup>37</sup>I figli di Ruben ricostruirono Chesbon, Elalè, Kiriatàim, <sup>38</sup>Nebo e Baal-Meon, i cui nomi furono mutati, e Sibma, e diedero nomi alle città che avevano ricostruito. <sup>39</sup>I figli di Machir, figlio di Manasse, andarono nella terra di Gàlaad, la presero e ne cacciarono gli Amorrei che vi abitavano. <sup>40</sup>Mosè allora diede Gàlaad a Machir, figlio di Manasse, che vi si stabilì. <sup>41</sup>Anche Iair, figlio di Manasse, andò e prese i loro villaggi e li chiamò villaggi di Iair. <sup>42</sup>Nobach andò e prese Kenat con le dipendenze e la chiamò con il proprio nome, Nobach.<br></p>