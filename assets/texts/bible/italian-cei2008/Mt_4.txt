<div class="titoli">Tentazioni di Gesù</div> <p><sup>1</sup>Allora Gesù fu condotto dallo Spirito nel deserto, per essere tentato dal diavolo. <sup>2</sup>Dopo aver digiunato quaranta giorni e quaranta notti, alla fine ebbe fame. <sup>3</sup>Il tentatore gli si avvicinò e gli disse: «Se tu sei Figlio di Dio, di' che queste pietre diventino pane». <sup>4</sup>Ma egli rispose: «Sta scritto:</p> <p class="rientrato"><i>Non di solo pane vivrà l'uomo,<br></i><i>ma di ogni parola che esce dalla bocca di Dio</i>».</p> <p><sup>5</sup>Allora il diavolo lo portò nella città santa, lo pose sul punto più alto del tempio <sup>6</sup>e gli disse: «Se tu sei Figlio di Dio, gèttati giù; sta scritto infatti:</p> <p class="rientrato"><i>Ai suoi angeli darà ordini a tuo riguardo<br></i><i>ed essi ti porteranno sulle loro mani<br></i><i>perché il tuo piede non inciampi in una pietra</i>».</p> <p><sup>7</sup>Gesù gli rispose: «Sta scritto anche:</p> <p class="rientrato"><i>Non metterai alla prova il Signore Dio tuo</i>».</p> <p><sup>8</sup>Di nuovo il diavolo lo portò sopra un monte altissimo e gli mostrò tutti i regni del mondo e la loro gloria <sup>9</sup>e gli disse: «Tutte queste cose io ti darò se, gettandoti ai miei piedi, mi adorerai». <sup>10</sup>Allora Gesù gli rispose: «Vattene, Satana! Sta scritto infatti:</p> <p class="rientrato"><i>Il Signore, Dio tuo, adorerai:<br></i><i>a lui solo renderai culto</i>».</p> <p><sup>11</sup>Allora il diavolo lo lasciò, ed ecco, degli angeli gli si avvicinarono e lo servivano.<br> </p> <div class="titoli">GESU' IN GALILEA</div> <div class="titoli">Il regno dei cieli è vicino</div> <p><sup>12</sup>Quando Gesù seppe che Giovanni era stato arrestato, si ritirò nella Galilea, <sup>13</sup>lasciò Nàzaret e andò ad abitare a Cafàrnao, sulla riva del mare, nel territorio di Zàbulon e di Nèftali, <sup>14</sup>perché si compisse ciò che era stato detto per mezzo del profeta Isaia:</p> <p class="rientrato"><sup>15</sup><i>Terra di Zàbulon e terra di Nèftali,<br>sulla via del mare, oltre il Giordano,<br>Galilea delle genti!<br></i> <sup>16</sup><i>Il popolo che abitava nelle tenebre<br>vide una grande luce,<br>per quelli che abitavano in regione e ombra di morte<br>una luce è sorta.</i></p> <p><sup>17</sup>Da allora Gesù cominciò a predicare e a dire: «Convertitevi, perché il regno dei cieli è vicino».<br> </p> <div class="titoli">I primi quattro discepoli</div> <p><sup>18</sup>Mentre camminava lungo il mare di Galilea, vide due fratelli, Simone, chiamato Pietro, e Andrea suo fratello, che gettavano le reti in mare; erano infatti pescatori. <sup>19</sup>E disse loro: «Venite dietro a me, vi farò pescatori di uomini». <sup>20</sup>Ed essi subito lasciarono le reti e lo seguirono. <sup>21</sup>Andando oltre, vide altri due fratelli, Giacomo, figlio di Zebedeo, e Giovanni suo fratello, che nella barca, insieme a Zebedeo loro padre, riparavano le loro reti, e li chiamò. <sup>22</sup>Ed essi subito lasciarono la barca e il loro padre e lo seguirono.<br> </p> <div class="titoli">Gesù predica e guarisce</div> <p><sup>23</sup>Gesù percorreva tutta la Galilea, insegnando nelle loro sinagoghe, annunciando il vangelo del Regno e guarendo ogni sorta di malattie e di infermità nel popolo. <sup>24</sup>La sua fama si diffuse per tutta la Siria e conducevano a lui tutti i malati, tormentati da varie malattie e dolori, indemoniati, epilettici e paralitici; ed egli li guarì. <sup>25</sup>Grandi folle cominciarono a seguirlo dalla Galilea, dalla Decàpoli, da Gerusalemme, dalla Giudea e da oltre il Giordano.<br></p>