<div class="titoli">Lorigine del male</div> <p><sup>1</sup>Grida pure! Ti risponderà forse qualcuno?<br> E a chi fra i santi ti rivolgerai?<br> <sup>2</sup>Poiché la collera uccide lo stolto<br> e l'invidia fa morire lo sciocco.<br> <sup>3</sup>Ho visto lo stolto mettere radici<br> e subito ho dichiarato maledetta la sua dimora.<br> <sup>4</sup>I suoi figli non sono mai al sicuro,<br> e in tribunale sono oppressi, senza difensore;<br> <sup>5</sup>l'affamato ne divora la messe,<br> anche se ridotta a spine, la porterà via<br> e gente assetata agognerà le sue sostanze.<br> <sup>6</sup>Non esce certo dal suolo la sventura<br> né germoglia dalla terra il dolore,<br> <sup>7</sup>ma è l'uomo che genera pene,<br> come le scintille volano in alto.<br> </p> <div class="titoli">Invocazione a Dio</div> <p><sup>8</sup>Io, invece, mi rivolgerei a Dio<br> e a Dio esporrei la mia causa:<br> <sup>9</sup>a lui, che fa cose tanto grandi da non potersi indagare,<br> meraviglie da non potersi contare,<br> <sup>10</sup>che dà la pioggia alla terra<br> e manda l'acqua sulle campagne.<br> <sup>11</sup>Egli esalta gli umili<br> e solleva a prosperità gli afflitti;<br> <sup>12</sup>è lui che rende vani i pensieri degli scaltri,<br> perché le loro mani non abbiano successo.<br> <sup>13</sup>Egli sorprende i saccenti nella loro astuzia<br> e fa crollare il progetto degli scaltri.<br> <sup>14</sup>Di giorno incappano nel buio,<br> in pieno sole brancolano come di notte.<br> <sup>15</sup>Egli invece salva il povero dalla spada della loro bocca<br> e dalla mano del violento.<br> <sup>16</sup>C'è speranza per il misero,<br> ma chi fa l'ingiustizia deve chiudere la bocca.<br> <sup>17</sup>Perciò, beato l'uomo che è corretto da Dio:<br> non sdegnare la correzione dell'Onnipotente,<br> <sup>18</sup>perché egli ferisce e fascia la piaga,<br> colpisce e la sua mano risana.<br> <sup>19</sup>Da sei tribolazioni ti libererà<br> e alla settima il male non ti toccherà;<br> <sup>20</sup>nella carestia ti libererà dalla morte<br> e in guerra dal colpo della spada,<br> <sup>21</sup>sarai al riparo dal flagello della lingua,<br> né temerai quando giunge la rovina.<br> <sup>22</sup>Della rovina e della fame riderai<br> né temerai le bestie selvatiche;<br> <sup>23</sup>con le pietre del campo avrai un patto<br> e le bestie selvatiche saranno in pace con te.<br> <sup>24</sup>Vedrai che sarà prospera la tua tenda,<br> visiterai la tua proprietà e non sarai deluso.<br> <sup>25</sup>Vedrai che sarà numerosa la tua prole,<br> i tuoi rampolli come l'erba dei prati.<br> <sup>26</sup>Te ne andrai alla tomba in piena maturità,<br> come un covone raccolto a suo tempo.<br> <sup>27</sup>Ecco, questo l'abbiamo studiato a fondo, ed è vero.<br> Ascoltalo e imparalo per il tuo bene».<br></p>