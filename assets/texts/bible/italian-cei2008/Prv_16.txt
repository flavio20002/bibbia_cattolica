<div class="titoli">E' il Signore che guida la vita dell'uomo</div> <p><sup>1</sup>All'uomo appartengono i progetti del cuore,<br> ma dal Signore viene la risposta della lingua.<br> <sup>2</sup>Agli occhi dell'uomo tutte le sue opere sembrano pure,<br> ma chi scruta gli spiriti è il Signore.<br> <sup>3</sup>Affida al Signore le tue opere<br> e i tuoi progetti avranno efficacia.<br> <sup>4</sup>Il Signore ha fatto ogni cosa per il suo fine<br> e anche il malvagio per il giorno della sventura.<br> <sup>5</sup>Il Signore ha in orrore ogni cuore superbo,<br>certamente non resterà impunito.<br> <sup>6</sup>Con la bontà e la fedeltà si espia la colpa,<br>ma con il timore del Signore si evita il male.<br> <sup>7</sup>Se il Signore si compiace della condotta di un uomo,<br>lo riconcilia anche con i suoi nemici.<br> <sup>8</sup>È meglio avere poco con onestà<br>che molte rendite senza giustizia.<br> <sup>9</sup>Il cuore dell'uomo elabora progetti,<br>ma è il Signore che rende saldi i suoi passi.<br> </p> <div class="titoli">Massime riguardanti il re</div> <p><sup>10</sup>L'oracolo è sulle labbra del re,<br>in giudizio la sua bocca non sbaglia.<br> <sup>11</sup>La stadera e le bilance giuste appartengono al Signore,<br>sono opera sua tutti i pesi del sacchetto.<br> <sup>12</sup>È un orrore per i re commettere un'azione iniqua,<br>poiché il trono sta saldo con la giustizia.<br> <sup>13</sup>Il re si compiace di chi dice la verità,<br>egli ama chi parla con rettitudine.<br> <sup>14</sup>L'ira del re è messaggera di morte,<br>ma il saggio la placherà.<br> <sup>15</sup>Se il volto del re è luminoso, c'è la vita:<br>il suo favore è come pioggia di primavera.<br> </p> <div class="titoli">Sapienza e rettitudine nella vita quotidiana</div> <p><sup>16</sup>Possedere la sapienza è molto meglio dell'oro,<br>acquisire l'intelligenza è preferibile all'argento.<br> <sup>17</sup>La strada degli uomini retti è evitare il male;<br>conserva la vita chi controlla la sua condotta.<br> <sup>18</sup>Prima della rovina viene l'orgoglio<br>e prima della caduta c'è l'arroganza.<br> <sup>19</sup>È meglio essere umili con i poveri<br>che spartire la preda con i superbi.<br> <sup>20</sup>Chi è prudente nel parlare troverà il bene,<br>ma chi confida nel Signore è beato.<br> <sup>21</sup>Chi è saggio di cuore è ritenuto intelligente;<br>il linguaggio dolce aumenta la dottrina.<br> <sup>22</sup>Fonte di vita è il senno per chi lo possiede,<br>ma castigo degli stolti è la stoltezza.<br> <sup>23</sup>Il cuore del saggio rende assennata la sua bocca<br>e sulle sue labbra fa crescere la dottrina.<br> <sup>24</sup>Favo di miele sono le parole gentili,<br>dolce per il palato e medicina per le ossa.<br> <sup>25</sup>C'è una via che sembra diritta per l'uomo,<br>ma alla fine conduce su sentieri di morte.<br> <sup>26</sup>La brama fa lavorare chi lavora,<br>è la sua bocca che lo sprona.<br> <sup>27</sup>L'uomo iniquo ordisce la sciagura,<br>sulle sue labbra c'è come un fuoco ardente.<br> <sup>28</sup>L'uomo perverso provoca litigi,<br>chi calunnia divide gli amici.<br> <sup>29</sup>L'uomo violento inganna il prossimo<br>e lo spinge per una via non buona.<br> <sup>30</sup>Chi socchiude gli occhi medita inganni,<br>chi stringe le labbra ha già commesso il male.<br> <sup>31</sup>Diadema splendido è la canizie,<br>ed essa si trova sulla via della giustizia.<br> <sup>32</sup>È meglio la pazienza che la forza di un eroe,<br>chi domina se stesso vale più di chi conquista una città.<br> <sup>33</sup>Nel cavo della veste si getta la sorte,<br>ma la decisione dipende tutta dal Signore.<br></p>