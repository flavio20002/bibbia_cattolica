<div class="titoli">Israele, la vigna del Signore</div> <p><sup>1</sup>Voglio cantare per il mio diletto<br>il mio cantico d'amore per la sua vigna.<br>Il mio diletto possedeva una vigna<br>sopra un fertile colle.<br> <sup>2</sup>Egli l'aveva dissodata e sgombrata dai sassi<br>e vi aveva piantato viti pregiate;<br>in mezzo vi aveva costruito una torre<br>e scavato anche un tino.<br>Egli aspettò che producesse uva;<br>essa produsse, invece, acini acerbi.<br> <sup>3</sup>E ora, abitanti di Gerusalemme<br>e uomini di Giuda,<br>siate voi giudici fra me e la mia vigna.<br> <sup>4</sup>Che cosa dovevo fare ancora alla mia vigna<br>che io non abbia fatto?<br>Perché, mentre attendevo che producesse uva,<br>essa ha prodotto acini acerbi?<br> <sup>5</sup>Ora voglio farvi conoscere<br>ciò che sto per fare alla mia vigna:<br>toglierò la sua siepe<br>e si trasformerà in pascolo;<br>demolirò il suo muro di cinta<br>e verrà calpestata.<br> <sup>6</sup>La renderò un deserto,<br>non sarà potata né vangata<br>e vi cresceranno rovi e pruni;<br>alle nubi comanderò di non mandarvi la pioggia.<br> <sup>7</sup>Ebbene, la vigna del Signore degli eserciti<br>è la casa d'Israele;<br>gli abitanti di Giuda<br>sono la sua piantagione preferita.<br>Egli si aspettava giustizia<br>ed ecco spargimento di sangue,<br>attendeva rettitudine<br>ed ecco grida di oppressi.<br> </p> <div class="titoli">Collera di Dio contro il suo popolo</div> <p><sup>8</sup>Guai a voi, che aggiungete casa a casa<br>e unite campo a campo,<br>finché non vi sia più spazio,<br>e così restate soli ad abitare nella terra.<br> <sup>9</sup>Ha giurato ai miei orecchi il Signore degli eserciti:<br>«Certo, molti palazzi<br>diventeranno una desolazione,<br>grandi e belli<br>saranno senza abitanti».<br> <sup>10</sup>Poiché dieci iugeri di vigna<br>produrranno solo un bat<br>e un homer di seme<br>produrrà un'efa.<br> <sup>11</sup>Guai a coloro che si alzano presto al mattino<br>e vanno in cerca di bevande inebrianti<br>e si attardano alla sera.<br>Il vino li infiamma.<br> <sup>12</sup>Ci sono cetre e arpe,<br>tamburelli e flauti<br>e vino per i loro banchetti;<br>ma non badano all'azione del Signore,<br>non vedono l'opera delle sue mani.<br> <sup>13</sup>Perciò il mio popolo sarà deportato<br>senza che neppure lo sospetti.<br>I suoi grandi periranno di fame,<br>il suo popolo sarà arso dalla sete.<br> <sup>14</sup>Pertanto gli inferi dilatano le loro fauci,<br>spalancano senza misura la loro bocca.<br>Vi precipitano dentro la nobiltà e il popolo,<br>il tripudio e la gioia della città.<br> <sup>15</sup>L'uomo sarà piegato,<br>il mortale sarà abbassato,<br>gli occhi dei superbi si abbasseranno.<br> <sup>16</sup>Sarà esaltato il Signore degli eserciti nel giudizio<br>e il Dio santo si mostrerà santo nella giustizia.<br> <sup>17</sup>Allora vi pascoleranno gli agnelli come nei loro prati,<br>sulle rovine brucheranno i grassi capretti.<br> <sup>18</sup>Guai a coloro che si tirano addosso il castigo con corde da tori<br>e il peccato con funi da carro,<br> <sup>19</sup>che dicono: «Faccia presto,<br>acceleri pure l'opera sua,<br>perché la vediamo;<br>si facciano più vicini e si compiano<br>i progetti del Santo d'Israele,<br>perché li conosciamo».<br> <sup>20</sup>Guai a coloro che chiamano bene il male e male il bene,<br>che cambiano le tenebre in luce e la luce in tenebre,<br>che cambiano l'amaro in dolce e il dolce in amaro.<br> <sup>21</sup>Guai a coloro che si credono sapienti<br>e si reputano intelligenti.<br> <sup>22</sup>Guai a coloro che sono gagliardi nel bere vino,<br>valorosi nel mescere bevande inebrianti,<br> <sup>23</sup>a coloro che assolvono per regali un colpevole<br>e privano del suo diritto l'innocente.<br> <sup>24</sup>Perciò, come una lingua di fuoco divora la stoppia<br>e una fiamma consuma la paglia,<br>così le loro radici diventeranno un marciume<br>e la loro fioritura volerà via come polvere,<br>perché hanno rigettato la legge del Signore degli eserciti,<br>hanno disprezzato la parola del Santo d'Israele.<br> <sup>25</sup>Per questo è divampato<br>lo sdegno del Signore contro il suo popolo,<br>su di esso ha steso la sua mano per colpire;<br>hanno tremato i monti,<br>i loro cadaveri erano come immondizia<br>in mezzo alle strade.<br>Con tutto ciò non si calma la sua ira<br>e la sua mano resta ancora tesa.<br> <sup>26</sup>Egli alzerà un segnale a una nazione lontana<br>e le farà un fischio all'estremità della terra;<br>ed ecco, essa verrà veloce e leggera.<br> <sup>27</sup>Nessuno fra loro è stanco o inciampa,<br>nessuno sonnecchia o dorme,<br>non si scioglie la cintura dei suoi fianchi<br>e non si slaccia il legaccio dei suoi sandali.<br> <sup>28</sup>Le sue frecce sono acuminate,<br>e ben tesi tutti i suoi archi;<br>gli zoccoli dei suoi cavalli sono come pietre<br>e le ruote dei suoi carri come un turbine.<br> <sup>29</sup>Il suo ruggito è come quello di una leonessa,<br>ruggisce come un leoncello;<br>freme e afferra la preda,<br>la pone al sicuro, nessuno gliela strappa.<br> <sup>30</sup>Fremerà su di lui in quel giorno<br>come freme il mare;<br>si guarderà la terra: ecco, saranno tenebre, angoscia,<br>e la luce sarà oscurata dalla caligine.<br></p>