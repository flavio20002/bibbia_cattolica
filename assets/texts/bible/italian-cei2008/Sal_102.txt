<div class="titoli">Preghiera durante la prova</div> <p><sup>1</sup>Preghiera di un povero che è sfinito<br> ed effonde davanti al Signore il suo lamento.</p> <p><sup>2</sup>Signore, ascolta la mia preghiera,<br> a te giunga il mio grido di aiuto.</p> <p><sup>3</sup>Non nascondermi il tuo volto<br> nel giorno in cui sono nell'angoscia.<br> Tendi verso di me l'orecchio,<br> quando t'invoco, presto, rispondimi!</p> <p><sup>4</sup>Svaniscono in fumo i miei giorni<br> e come brace ardono le mie ossa.</p> <p><sup>5</sup>Falciato come erba, inaridisce il mio cuore;<br> dimentico di mangiare il mio pane.</p> <p><sup>6</sup>A forza di gridare il mio lamento<br> mi si attacca la pelle alle ossa.</p> <p><sup>7</sup>Sono come la civetta del deserto,<br> sono come il gufo delle rovine.</p> <p><sup>8</sup>Resto a vegliare:<br> sono come un passero<br> solitario sopra il tetto.</p> <p><sup>9</sup>Tutto il giorno mi insultano i miei nemici,<br> furenti imprecano contro di me.</p> <p><sup>10</sup>Cenere mangio come fosse pane,<br> alla mia bevanda mescolo il pianto;</p> <p><sup>11</sup>per il tuo sdegno e la tua collera<br> mi hai sollevato e scagliato lontano.</p> <p><sup>12</sup>I miei giorni declinano come ombra<br> e io come erba inaridisco.</p> <p><sup>13</sup>Ma tu, Signore, rimani in eterno,<br> il tuo ricordo di generazione in generazione.</p> <p><sup>14</sup>Ti alzerai e avrai compassione di Sion:<br> è tempo di averne pietà, l'ora è venuta!</p> <p><sup>15</sup>Poiché ai tuoi servi sono care le sue pietre<br> e li muove a pietà la sua polvere.</p> <p><sup>16</sup>Le genti temeranno il nome del Signore<br> e tutti i re della terra la tua gloria,</p> <p><sup>17</sup>quando il Signore avrà ricostruito Sion<br> e sarà apparso in tutto il suo splendore.</p> <p><sup>18</sup>Egli si volge alla preghiera dei derelitti,<br> non disprezza la loro preghiera.</p> <p><sup>19</sup>Questo si scriva per la generazione futura<br> e un popolo, da lui creato, darà lode al Signore:</p> <p><sup>20</sup>«Il Signore si è affacciato dall'alto del suo santuario,<br> dal cielo ha guardato la terra,</p> <p><sup>21</sup>per ascoltare il sospiro del prigioniero,<br> per liberare i condannati a morte,</p> <p><sup>22</sup>perché si proclami in Sion il nome del Signore<br> e la sua lode in Gerusalemme,</p> <p><sup>23</sup>quando si raduneranno insieme i popoli<br> e i regni per servire il Signore».</p> <p><sup>24</sup>Lungo il cammino mi ha tolto le forze,<br> ha abbreviato i miei giorni.</p> <p><sup>25</sup>Io dico: mio Dio, non rapirmi a metà dei miei giorni;<br> i tuoi anni durano di generazione in generazione.</p> <p><sup>26</sup>In principio tu hai fondato la terra,<br> i cieli sono opera delle tue mani.</p> <p><sup>27</sup>Essi periranno, tu rimani;<br> si logorano tutti come un vestito,<br> come un abito tu li muterai ed essi svaniranno.</p> <p><sup>28</sup>Ma tu sei sempre lo stesso<br> e i tuoi anni non hanno fine.</p> <p><sup>29</sup>I figli dei tuoi servi avranno una dimora,<br> la loro stirpe vivrà sicura alla tua presenza.</p> <p></p>