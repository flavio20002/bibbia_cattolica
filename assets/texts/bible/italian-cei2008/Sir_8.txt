<div class="titoli">Atteggiamenti sconsigliati</div> <p><sup>1</sup>Non contendere con un uomo potente,<br>per non cadere nelle sue mani.<br> <sup>2</sup>Non litigare con un uomo ricco,<br>perché non ti soverchi con il suo peso:<br>l'oro infatti ha corrotto molti<br>e ha fatto deviare il cuore dei re.<br> <sup>3</sup>Non contendere con un uomo chiacchierone<br>e non aggiungere legna al suo fuoco.<br> <sup>4</sup>Non scherzare con l'uomo ignorante,<br>perché non siano insultati i tuoi antenati.<br> <sup>5</sup>Non rimproverare un uomo che si converte dal peccato:<br>ricòrdati che tutti abbiamo delle colpe.<br> </p> <div class="titoli">Il rispetto per gli anziani</div> <p><sup>6</sup>Non disprezzare un uomo quando è vecchio,<br>perché anche tra noi alcuni invecchieranno.<br> <sup>7</sup>Non gioire per la morte di qualcuno:<br>ricòrdati che tutti moriremo.<br> <sup>8</sup>Non disdegnare i discorsi dei saggi,<br>medita piuttosto le loro massime,<br>perché da loro imparerai la dottrina<br>e potrai metterti a servizio dei grandi.<br> <sup>9</sup>Non trascurare i discorsi dei vecchi,<br>perché anch'essi hanno imparato dai loro padri;<br>da loro imparerai il discernimento <br>e come rispondere nel momento del bisogno.<br> </p> <div class="titoli">Regole di prudenza</div> <p><sup>10</sup>Non attizzare le braci del peccatore,<br>per non bruciare nel fuoco della sua fiamma.<br> <sup>11</sup>Non recedere dalla presenza del violento, <br>perché egli non tenda un agguato contro di te.<br> <sup>12</sup>Non fare prestiti a un uomo più forte di te<br>e se gli hai prestato qualcosa, considerala perduta.<br> <sup>13</sup>Non garantire oltre le tue possibilità<br>e se hai garantito, preòccupati di soddisfare.<br> <sup>14</sup>Non muovere causa a un giudice,<br>perché lo giudicheranno tenendo conto del suo prestigio.<br> <sup>15</sup>Con un temerario non metterti in viaggio,<br>perché non ti sia di peso;<br>egli camminerà infatti secondo il suo capriccio<br>e con lui andrai in rovina per la sua stoltezza.<br> <sup>16</sup>Non litigare con un uomo irascibile<br>e non passare con lui per un luogo solitario,<br>perché ai suoi occhi il sangue è come un nulla,<br>dove non c'è possibilità di aiuto ti assalirà.<br> <sup>17</sup>Non consigliarti con un uomo stolto,<br>perché non saprà mantenere il segreto.<br> <sup>18</sup>Davanti a uno straniero non fare nulla di nascosto,<br>perché non sai che cosa ne seguirà.<br> <sup>19</sup>A un uomo qualsiasi non aprire il tuo cuore,<br>perché potrebbe non esserti riconoscente.<br></p>