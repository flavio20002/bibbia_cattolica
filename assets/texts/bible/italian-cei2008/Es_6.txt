<div class="titoli">Altro racconto della vocazione di Mosè</div> <p><sup>1</sup>Il Signore disse a Mosè: «Ora vedrai quello che sto per fare al faraone: con mano potente li lascerà andare, anzi con mano potente li scaccerà dalla sua terra!». <br> <sup>2</sup>Dio parlò a Mosè e gli disse: «Io sono il Signore! <sup>3</sup>Mi sono manifestato ad Abramo, a Isacco, a Giacobbe come Dio l'Onnipotente, ma non ho fatto conoscere loro il mio nome di Signore. <sup>4</sup>Ho anche stabilito la mia alleanza con loro, per dar loro la terra di Canaan, la terra delle loro migrazioni, nella quale furono forestieri. <sup>5</sup>Io stesso ho udito il lamento degli Israeliti, che gli Egiziani resero loro schiavi, e mi sono ricordato della mia alleanza. <sup>6</sup>Pertanto di' agli Israeliti: «Io sono il Signore! Vi sottrarrò ai lavori forzati degli Egiziani, vi libererò dalla loro schiavitù e vi riscatterò con braccio teso e con grandi castighi. <sup>7</sup>Vi prenderò come mio popolo e diventerò il vostro Dio. Saprete che io sono il Signore, il vostro Dio, che vi sottrae ai lavori forzati degli Egiziani. <sup>8</sup>Vi farò entrare nella terra che ho giurato a mano alzata di dare ad Abramo, a Isacco e a Giacobbe; ve la darò in possesso: io sono il Signore!»». <br> <sup>9</sup>Mosè parlò così agli Israeliti, ma essi non lo ascoltarono, perché erano stremati dalla dura schiavitù. <br> <sup>10</sup>Il Signore disse a Mosè: <sup>11</sup>«Va' e parla al faraone, re d'Egitto, perché lasci partire dalla sua terra gli Israeliti!». <sup>12</sup>Mosè disse alla presenza del Signore: «Ecco, gli Israeliti non mi hanno ascoltato: come vorrà ascoltarmi il faraone, mentre io ho le labbra incirconcise?». <br> <sup>13</sup>Il Signore parlò a Mosè e ad Aronne e diede loro ordini per gli Israeliti e per il faraone, re d'Egitto, allo scopo di far uscire gli Israeliti dalla terra d'Egitto. <br> <sup>14</sup>Questi sono i capi dei loro casati. <br>Figli di Ruben, primogenito d'Israele: Enoc, Pallu, Chesron e Carmì; queste sono le famiglie di Ruben. <br> <sup>15</sup>Figli di Simeone: Iemuèl, Iamin, Oad, Iachin, Socar e Saul, figlio della Cananea; queste sono le famiglie di Simeone. <br> <sup>16</sup>Questi sono i nomi dei figli di Levi secondo le loro generazioni: Gherson, Keat, Merarì. Gli anni della vita di Levi furono centotrentasette. <br> <sup>17</sup>Figli di Gherson: Libnì e Simei, ordinati secondo le loro famiglie. <br> <sup>18</sup>Figli di Keat: Amram, Isar, Ebron e Uzzièl. Gli anni della vita di Keat furono centotrentatré. <br> <sup>19</sup>Figli di Merarì: Maclì e Musì; queste sono le famiglie di Levi secondo le loro generazioni. <br> <sup>20</sup>Amram prese in moglie Iochebed, sua zia, la quale gli partorì Aronne e Mosè. Gli anni della vita di Amram furono centotrentasette. <br> <sup>21</sup>Figli di Isar: Core, Nefeg e Zicrì. <br> <sup>22</sup>Figli di Uzzièl: Misaele, Elsafàn, Sitrì. <br> <sup>23</sup>Aronne prese in moglie Elisabetta, figlia di Amminadàb, sorella di Nacson, dalla quale ebbe i figli Nadab, Abiu, Eleàzaro e Itamàr. <br> <sup>24</sup>Figli di Core: Assir, Elkanà e Abiasàf; queste sono le famiglie dei Coriti. <br> <sup>25</sup>Eleàzaro, figlio di Aronne, prese in moglie una figlia di Putièl, la quale gli partorì Fineès. Questi sono i capi delle casate dei leviti, ordinati secondo le loro famiglie. <br> <sup>26</sup>Sono questi quell'Aronne e quel Mosè ai quali il Signore disse: «Fate uscire dalla terra d'Egitto gli Israeliti, secondo le loro schiere!». <sup>27</sup>Questi dissero al faraone, re d'Egitto, di lasciar uscire dall'Egitto gli Israeliti: sono Mosè e Aronne. <br> <sup>28</sup>Questo avvenne quando il Signore parlò a Mosè nella terra d'Egitto: <sup>29</sup>il Signore disse a Mosè: «Io sono il Signore! Riferisci al faraone, re d'Egitto, quanto io ti dico». <sup>30</sup>Mosè disse alla presenza del Signore: «Ecco, ho le labbra incirconcise e come vorrà ascoltarmi il faraone?». <br> </p><p></p>