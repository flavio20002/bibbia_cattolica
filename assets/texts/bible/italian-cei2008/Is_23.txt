<div class="titoli">Oracolo contro la città di Tito</div> <p> <sup>1</sup>Oracolo su Tiro.<br>Fate il lamento, navi di Tarsis,<br>perché è stata distrutta: è senza più case.<br>Mentre tornavano dalla terra dei Chittìm,<br>ne fu data loro notizia.<br> <sup>2</sup>Ammutolite, abitanti della costa. <br>I mercanti di Sidone,<br>che attraversavano il mare, ti affollavano. <br> <sup>3</sup>Attraverso le acque profonde<br>giungeva il frumento di Sicor,<br>il raccolto del Nilo, che era la sua ricchezza.<br>Tu eri il mercato dei popoli.<br> <sup>4</sup>Vergógnati, Sidone,<br>perché il mare, la fortezza marinara, ha parlato dicendo:<br>«Io non ho avuto doglie, non ho partorito,<br>non ho allevato giovani,<br>non ho fatto crescere vergini».<br> <sup>5</sup>All'udirlo in Egitto,<br>si addoloreranno per la notizia su Tiro.<br> <sup>6</sup>Passate a Tarsis, fate il lamento, abitanti della costa.<br> <sup>7</sup>È questa la vostra città gaudente,<br>le cui origini risalgono a un'antichità remota,<br>i cui piedi la portavano lontano<br>per fissarvi dimore?<br> <sup>8</sup>Chi ha deciso questo<br>contro Tiro, la dispensatrice di corone,<br>i cui mercanti erano prìncipi,<br>i cui trafficanti erano i più nobili della terra?<br> <sup>9</sup>Il Signore degli eserciti lo ha deciso,<br>per svergognare l'orgoglio<br>di tutto il suo fasto,<br>per umiliare i più nobili sulla terra.<br> <sup>10</sup>Solca la tua terra come il Nilo, figlia di Tarsis;<br>il porto non esiste più.<br> <sup>11</sup>Ha steso la mano verso il mare,<br>ha sconvolto i regni,<br>il Signore ha decretato per Canaan<br>di abbattere le sue fortezze.<br> <sup>12</sup>Egli ha detto: «Non continuerai a far baldoria,<br>o vergine, duramente oppressa, figlia di Sidone.<br>Àlzati, va' pure dai Chittìm;<br>neppure là ci sarà pace per te».<br> <sup>13</sup>Ecco la terra dei Caldei: questo popolo non esisteva. <br>L'Assiria l'assegnò alle bestie selvatiche. <br>Vi eressero le loro torri d'assedio, <br>ne hanno demolito i palazzi, <br>l'hanno ridotta a un cumulo di rovine.<br> <sup>14</sup>Fate il lamento, navi di Tarsis,<br>perché è stato distrutto il vostro rifugio.</p> <p> <sup>15</sup>Avverrà che in quel giorno Tiro sarà dimenticata per settant'anni, quanti sono gli anni di un re. Alla fine dei settant'anni a Tiro si applicherà la canzone della prostituta:<br> <sup>16</sup>«Prendi la cetra,<br>gira per la città,<br>prostituta dimenticata;<br>suona con abilità,<br>moltiplica i canti,<br>perché qualcuno si ricordi di te».<br> <sup>17</sup>Ma alla fine dei settant'anni il Signore visiterà Tiro, che ritornerà ai suoi guadagni; essa trescherà con tutti i regni del mondo sulla terra. <sup>18</sup>Il suo salario e il suo guadagno saranno sacri al Signore. Non sarà ammassato né custodito il suo salario, ma andrà a coloro che abitano presso il Signore, perché possano nutrirsi in abbondanza e vestirsi con decoro.<br></p>