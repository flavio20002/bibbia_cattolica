<div class="titoli">Contro Ammon</div> <p><sup>1</sup>Sugli Ammoniti.</p> <p>Così dice il Signore:<br>«Israele non ha forse figli,<br>non ha forse un erede?<br>Perché Milcom ha ereditato la terra di Gad<br>e il suo popolo ne ha occupato le città?<br> <sup>2</sup>Perciò ecco, verranno giorni<br>- oracolo del Signore -<br>nei quali io farò udire fragore di guerra<br>a Rabbà degli Ammoniti;<br>essa diventerà un cumulo di rovine,<br>i suoi villaggi saranno consumati dal fuoco,<br>Israele spoglierà i suoi spogliatori,<br>dice il Signore.<br> <sup>3</sup>Urla, Chesbon, arriva il devastatore;<br>gridate, villaggi di Rabbà,<br>cingetevi di sacco, innalzate lamenti<br>e andate raminghi con tagli sulla pelle,<br>perché Milcom andrà in esilio,<br>con i suoi sacerdoti e i suoi capi.<br> <sup>4</sup>Perché ti vanti delle tue valli, figlia ribelle?<br>Confidi nei tuoi tesori ed esclami:<br>«Chi verrà contro di me?».<br> <sup>5</sup>Ecco, io manderò su di te il terrore<br>- oracolo del Signore, Dio degli eserciti -<br>da tutti i dintorni.<br>Voi sarete scacciati, ognuno per la sua via,<br>e non vi sarà nessuno che raduni i fuggiaschi.<br> <sup>6</sup>Ma dopo cambierò la sorte<br>degli Ammoniti».<br>Oracolo del Signore.</p> <div class="titoli">Contro Edom</div> <p><sup>7</sup>Su Edom.</p> <p>Così dice il Signore degli eserciti:<br>«Non c'è più sapienza in Teman?<br>È scomparso il consiglio dei saggi?<br>È svanita la loro sapienza?<br> <sup>8</sup>Fuggite, voltatevi, nascondetevi in un luogo segreto,<br>abitanti di Dedan,<br>poiché io mando su Esaù la sua rovina,<br>il tempo del suo castigo.<br> <sup>9</sup>Se vendemmiatori venissero da te,<br>ti lascerebbero appena qualche grappolo.<br>Se ladri notturni venissero da te,<br>saccheggerebbero quanto basta loro.<br> <sup>10</sup>Perché io intendo spogliare Esaù,<br>rivelo i suoi nascondigli<br>ed egli non ha dove nascondersi.<br>La sua stirpe, i suoi fratelli, i suoi vicini<br>sono distrutti ed egli non è più.<br> <sup>11</sup>Lascia i tuoi orfani, io li farò vivere,<br>le tue vedove confidino in me!</p> <p><sup>12</sup>Poiché così dice il Signore: Ecco, coloro che non erano obbligati a bere il calice lo devono bere e tu pretendi di rimanere impunito? Non resterai impunito, ma dovrai berlo, <sup>13</sup>poiché io ho giurato per me stesso - oracolo del Signore - che Bosra diventerà un orrore, un obbrobrio, un deserto, una maledizione, e tutte le sue città saranno ridotte a rovine perenni».</p> <p><sup>14</sup>Ho udito un messaggio da parte del Signore,<br>un messaggero è stato inviato fra le nazioni:<br>«Adunatevi e marciate contro di lui!<br>Alzatevi per la battaglia».<br> <sup>15</sup>«Poiché ecco, ti faccio piccolo fra le nazioni<br>e spregevole fra gli uomini.<br> <sup>16</sup>Ti ha indotto in errore la tua arroganza,<br>la superbia del tuo cuore;<br>tu che abiti nelle caverne delle rocce,<br>che ti aggrappi alle cime dei colli,<br>anche se, come l'aquila, ponessi in alto il tuo nido,<br>di lassù ti farò precipitare. Oracolo del Signore.</p> <p><sup>17</sup>Edom sarà una desolazione; quanti vi passeranno vicino resteranno sbigottiti e fischieranno di scherno davanti a tutte le sue ferite. <sup>18</sup>Come nello sconvolgimento di Sòdoma e Gomorra e delle città vicine - dice il Signore -, non vi abiterà alcuna persona né vi dimorerà essere umano. <sup>19</sup>Ecco, come un leone sale dalla boscaglia del Giordano verso i prati sempre verdi, così in un baleno io lo scaccerò di là e porrò su di esso il mio eletto. Perché chi è come me? Chi può citarmi in giudizio? Chi è dunque il pastore che può resistere davanti a me? <sup>20</sup>Per questo, ascoltate il progetto che il Signore ha fatto contro Edom e le decisioni che ha preso contro gli abitanti di Teman.</p> <p>Certo, trascineranno via anche i più piccoli del gregge<br>e sarà desolato il loro pascolo.<br> <sup>21</sup>Al fragore della loro caduta tremerà la terra.<br>Un grido! Fino al Mar Rosso ne risuonerà l'eco.<br> <sup>22</sup>Ecco, come l'aquila sale e si libra<br>e distende le ali su Bosra.<br>In quel giorno il cuore dei prodi di Edom<br>sarà come il cuore di una donna nei dolori del parto».</p> <div class="titoli">Contro Damasco</div> <p><sup>23</sup>Su Damasco.</p> <p>«Camat e Arpad sono piene di confusione,<br>perché hanno sentito una cattiva notizia;<br>esse sono agitate come il mare, sono in angustia,<br>non possono calmarsi.<br> <sup>24</sup>Spossata è Damasco,<br>volta le spalle per fuggire;<br>un tremito l'ha colta,<br>angoscia e dolori l'assalgono<br>come una partoriente.<br> <sup>25</sup>Come non potrebbe essere abbandonata <br>la città gloriosa, la città del tripudio?<br> <sup>26</sup>Perciò cadranno i suoi giovani nelle sue piazze,<br>tutti i suoi guerrieri periranno in quel giorno.<br>Oracolo del Signore degli eserciti.<br> <sup>27</sup>Darò fuoco alle mura di Damasco<br>e divorerà i palazzi di Ben-Adàd».</p> <div class="titoli">Contro Kedar e Asor</div> <p><sup>28</sup>Su Kedar e sui regni di Asor, che Nabucodònosor, re di Babilonia, sconfisse.</p> <p>Così dice il Signore:<br>«Su, marciate contro Kedar,<br>saccheggiate i figli dell'oriente.<br> <sup>29</sup>Prendete le loro tende e le loro pecore,<br>i loro teli, tutti i loro attrezzi,<br>portate via i loro cammelli;<br>un grido si leverà su di loro: «Terrore all'intorno!».<br> <sup>30</sup>Fuggite, andate lontano, <br>nascondetevi in un luogo segreto<br>o abitanti di Asor - oracolo del Signore -,<br>perché Nabucodònosor, re di Babilonia,<br>ha ideato un disegno contro di voi,<br>ha preparato un piano contro di voi.<br> <sup>31</sup>Su, marciate contro la nazione tranquilla,<br>che vive in sicurezza <br>- oracolo del Signore -<br>e non ha né porte né sbarre,<br>e vive isolata.<br> <sup>32</sup>I suoi cammelli diverranno preda<br>e la massa delle sue greggi bottino.<br>Disperderò a tutti i venti<br>coloro che si radono le tempie,<br>da ogni parte farò venire la loro rovina.<br>Oracolo del Signore.<br> <sup>33</sup>Asor diventerà rifugio di sciacalli,<br>una desolazione per sempre;<br>non vi abiterà alcuna persona<br>né vi dimorerà essere umano».</p> <div class="titoli">Contro Elam</div> <p><sup>34</sup>Parola che il Signore rivolse al profeta Geremia riguardo a Elam all'inizio del regno di Sedecìa, re di Giuda.</p> <p><sup>35</sup>«Dice il Signore degli eserciti:<br>Ecco, io spezzerò l'arco di Elam,<br>il nerbo della sua potenza.<br> <sup>36</sup>Farò venire contro Elam i quattro venti<br>dalle quattro estremità del cielo<br>e li disperderò davanti a questi venti;<br>non ci sarà nazione<br>in cui non giungeranno<br>i profughi di Elam.<br> <sup>37</sup>Incuterò terrore negli Elamiti davanti ai loro nemici<br>e davanti a coloro che vogliono la loro vita;<br>manderò su di loro la sventura,<br>la mia ira ardente. <br>Oracolo del Signore.<br>Manderò la spada a inseguirli,<br>finché non li avrò sterminati.<br> <sup>38</sup>Porrò il mio trono su Elam<br>e farò scomparire il suo re e i suoi capi.<br>Oracolo del Signore.<br> <sup>39</sup>Ma negli ultimi giorni<br>cambierò la sorte di Elam». <br>Oracolo del Signore.<br></p>