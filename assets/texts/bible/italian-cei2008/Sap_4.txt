<div class="titoli">La virtù e il vizio</div> <p><sup>1</sup>Meglio essere senza figli e possedere la virtù,<br>perché nel ricordo di questa c'è immortalità:<br>essa è riconosciuta da Dio e dagli uomini.<br> <sup>2</sup>Presente, è imitata, <br>assente, viene rimpianta;<br>incoronata, trionfa in eterno,<br>avendo vinto, in gara, premi incontaminati.<br> <sup>3</sup>La numerosa discendenza degli empi non servirà a nulla<br>e dai suoi polloni spuri non metterà profonde radici<br>né si consoliderà su una base sicura;<br> <sup>4</sup>anche se, a suo tempo, essa ramifica,<br>non essendo ben piantata, sarà scossa dal vento<br>e sradicata dalla violenza delle bufere.<br> <sup>5</sup>Saranno spezzati i ramoscelli ancora deboli;<br>il loro frutto sarà inutile, acerbo da mangiare,<br>e non servirà a nulla.<br> <sup>6</sup>Infatti i figli nati da sonni illegittimi<br>saranno testimoni della malvagità dei genitori,<br>quando su di essi si aprirà l'inchiesta.<br> </p> <div class="titoli">La morte prematura del giusto</div> <p><sup>7</sup>Il giusto, anche se muore prematuramente,<br>si troverà in un luogo di riposo.<br> <sup>8</sup>Vecchiaia veneranda non è quella longeva,<br>né si misura con il numero degli anni;<br> <sup>9</sup>ma canizie per gli uomini è la saggezza,<br>età senile è una vita senza macchia.<br> <sup>10</sup>Divenuto caro a Dio, fu amato da lui<br>e, poiché viveva fra peccatori, fu portato altrove.<br> <sup>11</sup>Fu rapito, perché la malvagità non alterasse la sua intelligenza<br>o l'inganno non seducesse la sua anima,<br> <sup>12</sup>poiché il fascino delle cose frivole oscura tutto ciò che è bello<br>e il turbine della passione perverte un animo senza malizia.<br> <sup>13</sup>Giunto in breve alla perfezione,<br>ha conseguito la pienezza di tutta una vita.<br> <sup>14</sup>La sua anima era gradita al Signore,<br>perciò si affrettò a uscire dalla malvagità.<br>La gente vide ma non capì,<br>non ha riflettuto su un fatto così importante:<br> <sup>15</sup>grazia e misericordia sono per i suoi eletti<br>e protezione per i suoi santi.<br> <sup>16</sup>Il giusto, da morto, condannerà gli empi ancora in vita;<br>una giovinezza, giunta in breve alla conclusione,<br>condannerà gli empi, pur carichi di anni.<br> <sup>17</sup>Infatti vedranno la fine del saggio,<br>ma non capiranno ciò che Dio aveva deciso a suo riguardo<br>né per quale scopo il Signore l'aveva posto al sicuro.<br> <sup>18</sup>Vedranno e disprezzeranno,<br>ma il Signore li deriderà.<br> <sup>19</sup>Infine diventeranno come un cadavere disonorato,<br>oggetto di scherno fra i morti, per sempre.<br>Dio infatti li precipiterà muti, a capofitto,<br>e li scuoterà dalle fondamenta;<br>saranno del tutto rovinati, <br>si troveranno tra dolori<br>e il loro ricordo perirà.<br> <sup>20</sup>Si presenteranno tremanti al rendiconto dei loro peccati;<br>le loro iniquità si ergeranno contro di loro per accusarli.<br></p>