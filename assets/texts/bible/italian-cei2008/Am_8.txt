<div class="titoli">Quarta visione</div> <p><sup>1</sup>Ecco ciò che mi fece vedere il Signore Dio:<br>era un canestro di frutta matura.<br> <sup>2</sup>Egli domandò: «Che cosa vedi, Amos?».<br>Io risposi: «Un canestro di frutta matura».<br>Il Signore mi disse:<br>«È maturata la fine per il mio popolo, Israele;<br>non gli perdonerò più.<br> <sup>3</sup>In quel giorno i canti del tempio diventeranno lamenti.<br>Oracolo del Signore Dio.<br>Numerosi i cadaveri,<br>gettati dovunque.<br>Silenzio!<br> </p> <div class="titoli">Contro i mercanti disonesti</div> <p><sup>4</sup>Ascoltate questo,<br>voi che calpestate il povero<br>e sterminate gli umili del paese,<br> <sup>5</sup>voi che dite: «Quando sarà passato il novilunio<br>e si potrà vendere il grano?<br>E il sabato, perché si possa smerciare il frumento,<br>diminuendo l'<i>efa</i>e aumentando il siclo<br>e usando bilance false,<br> <sup>6</sup>per comprare con denaro gli indigenti<br>e il povero per un paio di sandali?<br>Venderemo anche lo scarto del grano»».<br> <sup>7</sup>Il Signore lo giura per il vanto di Giacobbe:<br>«Certo, non dimenticherò mai tutte le loro opere.<br> <sup>8</sup>Non trema forse per questo la terra,<br>sono in lutto tutti i suoi abitanti,<br>si solleva tutta come il Nilo,<br>si agita e si abbassa come il Nilo d'Egitto?<br> </p> <div class="titoli">Annuncio del castigo</div> <p><sup>9</sup>In quel giorno<br>- oracolo del Signore Dio -<br>farò tramontare il sole a mezzogiorno<br>e oscurerò la terra in pieno giorno!<br> <sup>10</sup>Cambierò le vostre feste in lutto<br>e tutti i vostri canti in lamento:<br>farò vestire ad ogni fianco il sacco,<br>farò radere tutte le teste:<br>ne farò come un lutto per un figlio unico<br>e la sua fine sarà come un giorno d'amarezza.<br> <sup>11</sup>Ecco, verranno giorni<br>- oracolo del Signore Dio -<br>in cui manderò la fame nel paese;<br>non fame di pane né sete di acqua,<br>ma di ascoltare le parole del Signore».<br> <sup>12</sup>Allora andranno errando da un mare all'altro<br>e vagheranno da settentrione a oriente,<br>per cercare la parola del Signore,<br>ma non la troveranno.<br> <sup>13</sup>In quel giorno verranno meno per la sete<br>le belle fanciulle e i giovani.<br> <sup>14</sup>Quelli che giurano per il peccato di Samaria<br>e dicono: «Viva il tuo Dio, Dan!»,<br>oppure: «Viva la via sacra per Bersabea!»,<br>cadranno senza più rialzarsi!<br></p>