<div class="titoli">Inno a Dio, re vittorioso</div> <p><sup>1</sup>Canto. Salmo. Di Davide.<br><br> <sup>2</sup>Saldo è il mio cuore, o Dio,<br> saldo è il mio cuore.</p> <p> Voglio cantare, voglio inneggiare:<br> svégliati, mio cuore,<br> <sup>3</sup>svegliatevi, arpa e cetra,<br> voglio svegliare l'aurora.</p> <p><sup>4</sup>Ti loderò fra i popoli, Signore,<br> a te canterò inni fra le nazioni:</p> <p><sup>5</sup>grande fino ai cieli è il tuo amore<br> e la tua fedeltà fino alle nubi.</p> <p><sup>6</sup>Innàlzati sopra il cielo, o Dio;<br> su tutta la terra la tua gloria!</p> <p><sup>7</sup>Perché siano liberati i tuoi amici,<br> salvaci con la tua destra e rispondici.</p> <p><sup>8</sup>Dio ha parlato nel suo santuario:<br> »Esulto e divido Sichem,<br> spartisco la valle di Succot.</p> <p><sup>9</sup>Mio è Gàlaad, mio è Manasse,<br> Èfraim è l'elmo del mio capo,<br> Giuda lo scettro del mio comando.</p> <p><sup>10</sup>Moab è il catino per lavarmi,<br> su Edom getterò i miei sandali,<br> sulla Filistea canterò vittoria».</p> <p><sup>11</sup>Chi mi condurrà alla città fortificata,<br> chi potrà guidarmi fino al paese di Edom,</p> <p><sup>12</sup>se non tu, o Dio, che ci hai respinti<br> e più non esci, o Dio, con le nostre schiere?</p> <p><sup>13</sup>Nell'oppressione vieni in nostro aiuto,<br> perché vana è la salvezza dell'uomo.</p> <p><sup>14</sup>Con Dio noi faremo prodezze,<br> egli calpesterà i nostri nemici.</p> <p></p>