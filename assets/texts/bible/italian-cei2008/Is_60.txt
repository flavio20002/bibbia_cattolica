<div class="titoli">GLORIA DI GERUSALEMME</div> <div class="titoli">Splendore di Gerusalemme</div> <p><sup>1</sup>Àlzati, rivestiti di luce, perché viene la tua luce,<br>la gloria del Signore brilla sopra di te.<br> <sup>2</sup>Poiché, ecco, la tenebra ricopre la terra,<br>nebbia fitta avvolge i popoli;<br>ma su di te risplende il Signore,<br>la sua gloria appare su di te.<br> <sup>3</sup>Cammineranno le genti alla tua luce,<br>i re allo splendore del tuo sorgere.<br> <sup>4</sup>Alza gli occhi intorno e guarda:<br>tutti costoro si sono radunati, vengono a te.<br>I tuoi figli vengono da lontano,<br>le tue figlie sono portate in braccio.<br> <sup>5</sup>Allora guarderai e sarai raggiante,<br>palpiterà e si dilaterà il tuo cuore,<br>perché l'abbondanza del mare si riverserà su di te,<br>verrà a te la ricchezza delle genti.<br> <sup>6</sup>Uno stuolo di cammelli ti invaderà,<br>dromedari di Madian e di Efa,<br>tutti verranno da Saba, portando oro e incenso<br>e proclamando le glorie del Signore.<br> <sup>7</sup>Tutte le greggi di Kedar si raduneranno presso di te,<br>i montoni di Nebaiòt saranno al tuo servizio,<br>saliranno come offerta gradita sul mio altare;<br>renderò splendido il tempio della mia gloria.<br> <sup>8</sup>Chi sono quelle che volano come nubi<br>e come colombe verso le loro colombaie?<br> <sup>9</sup>Sono le isole che sperano in me,<br>le navi di Tarsis sono in prima fila,<br>per portare i tuoi figli da lontano,<br>con argento e oro,<br>per il nome del Signore, tuo Dio,<br>per il Santo d'Israele, che ti onora.<br> <sup>10</sup>Stranieri ricostruiranno le tue mura,<br>i loro re saranno al tuo servizio,<br>perché nella mia ira ti ho colpito,<br>ma nella mia benevolenza ho avuto pietà di te.<br> <sup>11</sup>Le tue porte saranno sempre aperte,<br>non si chiuderanno né di giorno né di notte,<br>per lasciare entrare in te la ricchezza delle genti<br>e i loro re che faranno da guida.<br> <sup>12</sup>Perché la nazione e il regno<br>che non vorranno servirti periranno,<br>e le nazioni saranno tutte sterminate.<br> <sup>13</sup>La gloria del Libano verrà a te,<br>con cipressi, olmi e abeti,<br>per abbellire il luogo del mio santuario,<br>per glorificare il luogo dove poggio i miei piedi.<br> <sup>14</sup>Verranno a te in atteggiamento umile<br>i figli dei tuoi oppressori;<br>ti si getteranno proni alle piante dei piedi<br>quanti ti disprezzavano.<br>Ti chiameranno «Città del Signore»,<br>«Sion del Santo d'Israele».<br> <sup>15</sup>Dopo essere stata derelitta,<br>odiata, senza che alcuno passasse da te,<br>io farò di te l'orgoglio dei secoli,<br>la gioia di tutte le generazioni.<br> <sup>16</sup>Tu succhierai il latte delle genti,<br>succhierai le ricchezze dei re.<br>Saprai che io sono il Signore, il tuo salvatore<br>e il tuo redentore, il Potente di Giacobbe.<br> <sup>17</sup>Farò venire oro anziché bronzo,<br>farò venire argento anziché ferro,<br>bronzo anziché legno,<br>ferro anziché pietre.<br>Costituirò tuo sovrano la pace,<br>tuo governatore la giustizia.<br> <sup>18</sup>Non si sentirà più parlare di prepotenza nella tua terra,<br>di devastazione e di distruzione entro i tuoi confini.<br>Tu chiamerai salvezza le tue mura<br>e gloria le tue porte.<br> <sup>19</sup>Il sole non sarà più la tua luce di giorno,<br>né ti illuminerà più<br>lo splendore della luna.<br>Ma il Signore sarà per te luce eterna,<br>il tuo Dio sarà il tuo splendore.<br> <sup>20</sup>Il tuo sole non tramonterà più<br>né la tua luna si dileguerà,<br>perché il Signore sarà per te luce eterna;<br>saranno finiti i giorni del tuo lutto.<br> <sup>21</sup>Il tuo popolo sarà tutto di giusti,<br>per sempre avranno in eredità la terra,<br>germogli delle piantagioni del Signore,<br>lavoro delle sue mani per mostrare la sua gloria.<br> <sup>22</sup>Il più piccolo diventerà un migliaio,<br>il più insignificante un'immensa nazione;<br>io sono il Signore:<br>a suo tempo, lo farò rapidamente.<br></p>