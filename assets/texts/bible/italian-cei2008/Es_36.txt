<div class="titoli">La colletta sospesa</div> <p><sup>1</sup>Besalèl, Ooliàb e tutti gli artisti che il Signore aveva dotati di saggezza e d'intelligenza per eseguire i lavori della costruzione del santuario fecero ogni cosa secondo ciò che il Signore aveva ordinato. <br> <sup>2</sup>Mosè chiamò Besalèl, Ooliàb e tutti gli artisti, nel cuore dei quali il Signore aveva messo saggezza, quanti erano portati a prestarsi per l'esecuzione dei lavori. <sup>3</sup>Essi ricevettero da Mosè ogni contributo portato dagli Israeliti per il lavoro della costruzione del santuario. Ma gli Israeliti continuavano a portare ogni mattina offerte spontanee. <sup>4</sup>Allora tutti gli artisti, che eseguivano i lavori per il santuario, lasciarono il lavoro che ciascuno stava facendo <sup>5</sup>e dissero a Mosè: «Il popolo porta più di quanto è necessario per il lavoro che il Signore ha ordinato». <sup>6</sup>Mosè allora ordinò di diffondere nell'accampamento questa voce: «Nessuno, uomo o donna, offra più alcuna cosa come contributo per il santuario». Così si impedì al popolo di portare altre offerte; <sup>7</sup>perché il materiale era sufficiente, anzi sovrabbondante, per l'esecuzione di tutti i lavori. <br> <sup>8</sup>Tutti gli artisti addetti ai lavori fecero la Dimora. Besalèl la fece con dieci teli di bisso ritorto, di porpora viola, di porpora rossa e di scarlatto. La fece con figure di cherubini artisticamente lavorati. <sup>9</sup>La lunghezza di ciascun telo era ventotto cubiti; la larghezza quattro cubiti per ciascun telo; la stessa dimensione per tutti i teli. <sup>10</sup>Unì cinque teli l'uno all'altro e anche i cinque altri teli unì l'uno all'altro. <sup>11</sup>Fece cordoni di porpora viola sull'orlo del primo telo all'estremità della sutura, e fece la stessa cosa sull'orlo del telo estremo nella seconda sutura. <sup>12</sup>Fece cinquanta cordoni al primo telo e fece anche cinquanta cordoni all'estremità del telo della seconda sutura: i cordoni corrispondevano l'uno all'altro. <sup>13</sup>Fece cinquanta fibbie d'oro, e unì i teli l'uno all'altro mediante le fibbie; così la Dimora formò un tutto unico. <br> <sup>14</sup>Fece poi teli di peli di capra per la tenda sopra la Dimora. Fece undici teli. <sup>15</sup>La lunghezza di un telo era trenta cubiti; la larghezza quattro cubiti per un telo; la stessa dimensione per gli undici teli. <sup>16</sup>Unì insieme cinque teli a parte e sei teli a parte. <sup>17</sup>Fece cinquanta cordoni sull'orlo del telo della seconda sutura. <sup>18</sup>Fece cinquanta fibbie di bronzo per unire insieme la tenda, così da formare un tutto unico. <sup>19</sup>Fece poi per la tenda una copertura di pelli di montone tinte di rosso, e al di sopra una copertura di pelli di tasso. <br> <sup>20</sup>Fece per la Dimora assi di legno di acacia, verticali. <sup>21</sup>Dieci cubiti la lunghezza di un'asse e un cubito e mezzo la larghezza. <sup>22</sup>Ogni asse aveva due sostegni, congiunti l'uno all'altro da un rinforzo. Così fece per tutte le assi della Dimora. <sup>23</sup>Fece dunque le assi per la Dimora: venti assi sul lato verso il mezzogiorno, a sud. <sup>24</sup>Fece anche quaranta basi d'argento sotto le venti assi, due basi sotto un'asse, per i suoi due sostegni, e due basi sotto l'altra asse, per i suoi due sostegni. <sup>25</sup>Per il secondo lato della Dimora, verso il settentrione, fece venti assi <sup>26</sup>e le loro quaranta basi d'argento, due basi sotto un'asse e due basi sotto l'altra asse. <sup>27</sup>Per la parte posteriore della Dimora, verso occidente, fece sei assi. <sup>28</sup>Fece inoltre due assi per gli angoli della Dimora nella parte posteriore. <sup>29</sup>Esse erano formate ciascuna da due pezzi uguali, abbinati e perfettamente congiunti dal basso fino alla cima, all'altezza del primo anello. Così fece per ambedue: esse vennero a formare i due angoli. <sup>30</sup>C'erano dunque otto assi con le loro basi d'argento: sedici basi, due basi sotto un'asse e due basi sotto l'altra asse. <sup>31</sup>Fece inoltre traverse di legno di acacia: cinque per le assi di un lato della Dimora, <sup>32</sup>cinque traverse per le assi dell'altro lato della Dimora e cinque traverse per le assi della parte posteriore, verso occidente. <sup>33</sup>Fece la traversa mediana che, a mezza altezza delle assi, le attraversava da un'estremità all'altra. <sup>34</sup>Rivestì d'oro le assi, fece in oro i loro anelli per inserire le traverse, e rivestì d'oro anche le traverse. <br> <sup>35</sup>Fece il velo di porpora viola e di porpora rossa, di scarlatto e di bisso ritorto. Lo fece con figure di cherubini, lavoro d'artista. <sup>36</sup>Fece per esso quattro colonne di acacia, le rivestì d'oro; anche i loro uncini erano d'oro, e fuse per esse quattro basi d'argento. <sup>37</sup>Fecero poi una cortina per l'ingresso della tenda, di porpora viola e di porpora rossa, di scarlatto e di bisso ritorto, lavoro di ricamatore, <sup>38</sup>e le sue cinque colonne con i loro uncini. Rivestì d'oro i loro capitelli e le loro aste trasversali, e fece le loro cinque basi di bronzo. <br> </p><p></p>