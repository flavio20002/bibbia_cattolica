<div class="titoli">La vita è un duro servizio</div> <p><sup>1</sup>L'uomo non compie forse un duro servizio sulla terra<br> e i suoi giorni non sono come quelli d'un mercenario?<br> <sup>2</sup>Come lo schiavo sospira l'ombra<br> e come il mercenario aspetta il suo salario,<br> <sup>3</sup>così a me sono toccati mesi d'illusione<br> e notti di affanno mi sono state assegnate.<br> <sup>4</sup>Se mi corico dico: «Quando mi alzerò?».<br> La notte si fa lunga e sono stanco di rigirarmi fino all'alba.<br> <sup>5</sup>Ricoperta di vermi e di croste polverose è la mia carne,<br> raggrinzita è la mia pelle e si dissolve.<br> <sup>6</sup>I miei giorni scorrono più veloci d'una spola,<br> svaniscono senza un filo di speranza.<br> <sup>7</sup>Ricòrdati che un soffio è la mia vita:<br> il mio occhio non rivedrà più il bene.<br> <sup>8</sup>Non mi scorgerà più l'occhio di chi mi vede:<br> i tuoi occhi mi cercheranno, ma io più non sarò.<br> <sup>9</sup>Una nube svanisce e se ne va,<br> così chi scende al regno dei morti più non risale;<br> <sup>10</sup>non tornerà più nella sua casa,<br> né più lo riconoscerà la sua dimora.<br> </p> <div class="titoli">Lo sfogo di Giobbe</div> <p><sup>11</sup>Ma io non terrò chiusa la mia bocca,<br> parlerò nell'angoscia del mio spirito,<br> mi lamenterò nell'amarezza del mio cuore!<br> <sup>12</sup>Sono io forse il mare oppure un mostro marino,<br> perché tu metta sopra di me una guardia?<br> <sup>13</sup>Quando io dico: «Il mio giaciglio mi darà sollievo,<br> il mio letto allevierà il mio lamento»,<br> <sup>14</sup>tu allora mi spaventi con sogni<br> e con fantasmi tu mi atterrisci.<br> <sup>15</sup>Preferirei morire soffocato,<br> la morte piuttosto che vivere in queste mie ossa.<br> <sup>16</sup>Mi sto consumando, non vivrò più a lungo.<br> Lasciami, perché un soffio sono i miei giorni.<br> <sup>17</sup>Che cosa è l'uomo perché tu lo consideri grande<br> e a lui rivolga la tua attenzione<br> <sup>18</sup>e lo scruti ogni mattina<br> e ad ogni istante lo metta alla prova?<br> <sup>19</sup>Fino a quando da me non toglierai lo sguardo<br> e non mi lascerai inghiottire la saliva?<br> <sup>20</sup>Se ho peccato, che cosa ho fatto a te,<br> o custode dell'uomo?<br> Perché mi hai preso a bersaglio<br> e sono diventato un peso per me?<br> <sup>21</sup>Perché non cancelli il mio peccato<br> e non dimentichi la mia colpa?<br> Ben presto giacerò nella polvere<br> e, se mi cercherai, io non ci sarò!».<br></p>