<div class="titoli">Benedizioni e maledizioni</div> <p><sup>1</sup>Non vi farete idoli, né vi erigerete immagini scolpite o stele, né permetterete che nella vostra terra vi sia pietra ornata di figure, per prostrarvi davanti ad essa; poiché io sono il Signore, vostro Dio. <br> <sup>2</sup>Osserverete i miei sabati e porterete rispetto al mio santuario. Io sono il Signore.<br> <sup>3</sup>Se seguirete le mie leggi, se osserverete i miei comandi e li metterete in pratica, <sup>4</sup>io vi darò le piogge al loro tempo, la terra darà prodotti e gli alberi della campagna daranno frutti. <sup>5</sup>La trebbiatura durerà per voi fino alla vendemmia e la vendemmia durerà fino alla semina; mangerete il vostro pane a sazietà e abiterete al sicuro nella vostra terra.<br> <sup>6</sup>Io stabilirò la pace nella terra e, quando vi coricherete, nulla vi turberà. Farò sparire dalla terra le bestie nocive e la spada non passerà sui vostri territori. <sup>7</sup>Voi inseguirete i vostri nemici ed essi cadranno dinanzi a voi colpiti di spada. <sup>8</sup>Cinque di voi ne inseguiranno cento, cento di voi ne inseguiranno diecimila e i vostri nemici cadranno dinanzi a voi colpiti di spada.<br> <sup>9</sup>Io mi volgerò a voi, vi renderò fecondi e vi moltiplicherò e confermerò la mia alleanza con voi. <sup>10</sup>Voi mangerete del vecchio raccolto, serbato a lungo, e dovrete disfarvi del raccolto vecchio per far posto al nuovo.<br> <sup>11</sup>Stabilirò la mia dimora in mezzo a voi e non vi respingerò. <sup>12</sup>Camminerò in mezzo a voi, sarò vostro Dio e voi sarete mio popolo. <sup>13</sup>Io sono il Signore, vostro Dio, che vi ho fatto uscire dalla terra d'Egitto, perché non foste più loro schiavi; ho spezzato il vostro giogo e vi ho fatto camminare a testa alta.<br> <sup>14</sup>Ma se non mi darete ascolto e se non metterete in pratica tutti questi comandi, <sup>15</sup>se disprezzerete le mie leggi e rigetterete le mie prescrizioni, non mettendo in pratica tutti i miei comandi e infrangendo la mia alleanza, <sup>16</sup>ecco come io vi tratterò: manderò contro di voi il terrore, la consunzione e la febbre, che vi faranno languire gli occhi e vi consumeranno la vita. Seminerete invano le vostre sementi: le mangeranno i vostri nemici. <sup>17</sup>Volgerò il mio volto contro di voi e voi sarete sconfitti dai nemici; quelli che vi odiano vi opprimeranno e vi darete alla fuga, senza che alcuno vi insegua.<br> <sup>18</sup>Se nemmeno a questo punto mi darete ascolto, io vi castigherò sette volte di più per i vostri peccati. <sup>19</sup>Spezzerò la vostra forza superba, renderò il vostro cielo come ferro e la vostra terra come bronzo. <sup>20</sup>Le vostre energie si consumeranno invano, poiché la vostra terra non darà prodotti e gli alberi della campagna non daranno frutti.<br> <sup>21</sup>Se vi opporrete a me e non mi vorrete ascoltare, io vi colpirò sette volte di più, secondo i vostri peccati. <sup>22</sup>Manderò contro di voi le bestie selvatiche, che vi rapiranno i figli, stermineranno il vostro bestiame, vi ridurranno a un piccolo numero e le vostre strade diventeranno deserte.<br> <sup>23</sup>Se, nonostante questi castighi, non vorrete correggervi per tornare a me, ma vi opporrete a me, <sup>24</sup>anch'io mi opporrò a voi e vi colpirò sette volte di più per i vostri peccati. <sup>25</sup>Manderò contro di voi la spada, vindice della mia alleanza; voi vi raccoglierete nelle vostre città, ma io manderò in mezzo a voi la peste e sarete dati in mano al nemico. <sup>26</sup>Quando io avrò tolto il sostegno del pane, dieci donne faranno cuocere il vostro pane in uno stesso forno e il pane che esse porteranno sarà razionato: mangerete, ma non vi sazierete.<br> <sup>27</sup>Se, nonostante tutto questo, non vorrete darmi ascolto, ma vi opporrete a me, <sup>28</sup>anch'io mi opporrò a voi con furore e vi castigherò sette volte di più per i vostri peccati. <sup>29</sup>Mangerete perfino la carne dei vostri figli e mangerete la carne delle vostre figlie. <sup>30</sup>Devasterò le vostre alture, distruggerò i vostri altari per l'incenso, butterò i vostri cadaveri sui cadaveri dei vostri idoli e vi detesterò. <sup>31</sup>Ridurrò le vostre città a deserti, devasterò i vostri santuari e non aspirerò più il profumo dei vostri incensi. <sup>32</sup>Devasterò io stesso la terra, e i vostri nemici, che vi prenderanno dimora, ne saranno stupefatti. <sup>33</sup>Quanto a voi, vi disperderò fra le nazioni e sguainerò la spada dietro di voi; la vostra terra sarà desolata e le vostre città saranno deserte.<br> <sup>34</sup>Allora la terra godrà i suoi sabati per tutto il tempo della desolazione, mentre voi resterete nella terra dei vostri nemici; allora la terra si riposerà e si compenserà dei suoi sabati. <sup>35</sup>Finché rimarrà desolata, avrà il riposo che non le fu concesso da voi con i sabati, quando l'abitavate.<br> <sup>36</sup>A quelli che tra voi saranno superstiti infonderò nel cuore costernazione nei territori dei loro nemici: il fruscìo di una foglia agitata li metterà in fuga; fuggiranno come si fugge di fronte alla spada e cadranno senza che alcuno li insegua. <sup>37</sup>Cadranno uno sopra l'altro come di fronte alla spada, senza che alcuno li insegua. Non potrete resistere dinanzi ai vostri nemici. <sup>38</sup>Perirete fra le nazioni: la terra dei vostri nemici vi divorerà.<br> <sup>39</sup>Quelli che tra voi saranno superstiti si consumeranno a causa delle proprie colpe nei territori dei loro nemici; anche a causa delle colpe dei loro padri periranno con loro. <sup>40</sup>Dovranno confessare la loro colpa e la colpa dei loro padri: per essere stati infedeli nei miei riguardi ed essersi opposti a me; <sup>41</sup>perciò anch'io mi sono opposto a loro e li ho deportati nella terra dei loro nemici. Allora il loro cuore non circonciso si umilierà e sconteranno la loro colpa. <sup>42</sup>E io mi ricorderò della mia alleanza con Giacobbe, dell'alleanza con Isacco e dell'alleanza con Abramo, e mi ricorderò della terra. <sup>43</sup>Quando dunque la terra sarà abbandonata da loro e godrà i suoi sabati, mentre rimarrà deserta, senza di loro, essi sconteranno la loro colpa, per avere disprezzato le mie prescrizioni ed essersi stancati delle mie leggi.<br> <sup>44</sup>Nonostante tutto questo, quando saranno nella terra dei loro nemici, io non li rigetterò e non mi stancherò di loro fino al punto di annientarli del tutto e di rompere la mia alleanza con loro, poiché io sono il Signore, loro Dio; <sup>45</sup>ma mi ricorderò in loro favore dell'alleanza con i loro antenati, che ho fatto uscire dalla terra d'Egitto davanti alle nazioni, per essere loro Dio. Io sono il Signore»». <br> <sup>46</sup>Questi sono gli statuti, le prescrizioni e le leggi che il Signore stabilì fra sé e gli Israeliti, sul monte Sinai, per mezzo di Mosè.<br></p>