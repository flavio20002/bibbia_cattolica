<div class="titoli">La serenità di coscienza</div> <p><sup>1</sup>Beato l'uomo che non ha peccato con la sua bocca<br>e non è tormentato dal rimorso dei peccati.<br> <sup>2</sup>Beato chi non ha nulla da rimproverarsi<br>e chi non ha perduto la sua speranza.<br> <sup>3</sup>A un uomo gretto non va bene la ricchezza,<br>a che cosa servono gli averi a un uomo avaro?<br> </p> <div class="titoli">Grettezza e invidia</div> <p><sup>4</sup>Chi accumula a forza di privazioni, accumula per altri;<br>con i suoi beni faranno festa gli estranei.<br> <sup>5</sup>Chi è cattivo con se stesso con chi sarà buono?<br>Certo non godrà delle sue ricchezze.<br> <sup>6</sup>Nessuno è peggiore di chi danneggia se stesso,<br>e questa è la ricompensa della sua malizia:<br> <sup>7</sup>anche se fa il bene, lo fa per distrazione,<br>e alla fine sarà manifesta la sua malizia.<br> <sup>8</sup>È malvagio l'uomo dall'occhio invidioso,<br>volge lo sguardo altrove e disprezza la vita altrui.<br> <sup>9</sup>L'occhio dell'avaro non si accontenta della sua parte,<br>una malvagia ingiustizia gli inaridisce l'anima.<br> <sup>10</sup>Un occhio cattivo è invidioso anche del pane<br>ed è proprio questo che manca sulla sua tavola.</p> <div class="titoli">Saper godere</div> <p><sup>11</sup>Figlio, per quanto ti è possibile, tràttati bene<br>e presenta al Signore le offerte dovute.<br> <sup>12</sup>Ricòrdati che la morte non tarderà<br>e il decreto degli inferi non ti è stato rivelato.<br> <sup>13</sup>Prima di morire fa' del bene all'amico,<br>secondo le tue possibilità sii generoso con lui.<br> <sup>14</sup>Non privarti di un giorno felice,<br>non ti sfugga nulla di un legittimo desiderio.<br> <sup>15</sup>Non lascerai forse a un altro i frutti del tuo lavoro,<br>e le tue fatiche per essere divise fra gli eredi?<br> <sup>16</sup>Regala e accetta regali, e divèrtiti,<br>perché negli inferi non si ricerca l'allegria.<br> <sup>17</sup>Ogni corpo invecchia come un abito,<br>è una legge da sempre: «Devi morire!».<br> <sup>18</sup>Come foglie verdi su un albero frondoso,<br>alcune cadono e altre germogliano,<br>così sono le generazioni umane:<br>una muore e un'altra nasce.<br> <sup>19</sup>Ogni opera corruttibile scompare<br>e chi la compie se ne andrà con essa.</p> <div class="titoli">I vantaggi di cerca la sapienza</div> <p><sup>20</sup>Beato l'uomo che si dedica alla sapienza<br>e riflette con la sua intelligenza,<br> <sup>21</sup>che medita nel cuore le sue vie<br>e con la mente ne penetra i segreti.<br> <sup>22</sup>La insegue come un cacciatore,<br>si apposta sui suoi sentieri.<br> <sup>23</sup>Egli spia alle sue finestre<br>e sta ad ascoltare alla sua porta.<br> <sup>24</sup>Sosta vicino alla sua casa<br>e fissa il picchetto nelle sue pareti,<br> <sup>25</sup>alza la propria tenda presso di lei<br>e si ripara in un rifugio di benessere,<br> <sup>26</sup>mette i propri figli sotto la sua protezione<br>e sotto i suoi rami soggiorna;<br> <sup>27</sup>da lei è protetto contro il caldo,<br>e nella sua gloria egli abita.<br></p>