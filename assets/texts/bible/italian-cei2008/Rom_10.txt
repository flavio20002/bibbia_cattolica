<div class="titoli">Amore di Paolo per Israele</div> <p> <sup>1</sup>Fratelli, il desiderio del mio cuore e la mia preghiera salgono a Dio per la loro salvezza. <sup>2</sup>Infatti rendo loro testimonianza che hanno zelo per Dio, ma non secondo una retta conoscenza. <sup>3</sup>Perché, ignorando la giustizia di Dio e cercando di stabilire la propria, non si sono sottomessi alla giustizia di Dio. <sup>4</sup>Ora, il termine della Legge è Cristo, perché la giustizia sia data a chiunque crede.<br> <sup>5</sup>Mosè descrive così la giustizia che viene dalla Legge: L'uomo che la mette in pratica, per mezzo di essa vivrà. <sup>6</sup>Invece, la giustizia che viene dalla fede parla così: Non dire nel tuo cuore: Chi salirà al cielo? - per farne cioè discendere Cristo -; <sup>7</sup>oppure: Chi scenderà nell'abisso? - per fare cioè risalire Cristo dai morti. <sup>8</sup>Che cosa dice dunque? Vicino a te è la Parola, sulla tua bocca e nel tuo cuore, cioè la parola della fede che noi predichiamo. <sup>9</sup>Perché se con la tua bocca proclamerai: «Gesù è il Signore!», e con il tuo cuore crederai che Dio lo ha risuscitato dai morti, sarai salvo. <sup>10</sup>Con il cuore infatti si crede per ottenere la giustizia, e con la bocca si fa la professione di fede per avere la salvezza. <sup>11</sup>Dice infatti la Scrittura: Chiunque crede in lui non sarà deluso. <sup>12</sup>Poiché non c'è distinzione fra Giudeo e Greco, dato che lui stesso è il Signore di tutti, ricco verso tutti quelli che lo invocano. <sup>13</sup>Infatti: Chiunque invocherà il nome del Signore sarà salvato.<br> </p> <div class="titoli">L'ignoranza d'Israele è senza scusa</div> <p> <sup>14</sup>Ora, come invocheranno colui nel quale non hanno creduto? Come crederanno in colui del quale non hanno sentito parlare? Come ne sentiranno parlare senza qualcuno che lo annunci? <sup>15</sup>E come lo annunceranno, se non sono stati inviati? Come sta scritto: Quanto sono belli i piedi di coloro che recano un lieto annuncio di bene!<br> <sup>16</sup>Ma non tutti hanno obbedito al Vangelo. Lo dice Isaia: Signore, chi ha creduto dopo averci ascoltato? <sup>17</sup>Dunque, la fede viene dall'ascolto e l'ascolto riguarda la parola di Cristo. <sup>18</sup>Ora io dico: forse non hanno udito? Tutt'altro:</p> <p class="rientrato">Per tutta la terra è corsa la loro voce,<br>e fino agli estremi confini del mondo le loro parole.</p> <p> <sup>19</sup>E dico ancora: forse Israele non ha compreso? Per primo Mosè dice:</p> <p class="rientrato">Io vi renderò gelosi di una nazione che nazione non è;<br>susciterò il vostro sdegno contro una nazione senza intelligenza.</p> <p> <sup>20</sup>Isaia poi arriva fino a dire:</p> <p class="rientrato">Sono stato trovato da quelli che non mi cercavano,<br>mi sono manifestato a quelli che non chiedevano di me,</p> <p> <sup>21</sup>mentre d'Israele dice:</p> <p class="rientrato">Tutto il giorno ho steso le mani<br>verso un popolo disobbediente e ribelle!</p>