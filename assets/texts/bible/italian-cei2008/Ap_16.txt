<div class="titoli">Le prime quattro coppe</div> <p> <sup>1</sup>E udii dal tempio una voce potente che diceva ai sette angeli: «Andate e versate sulla terra le sette coppe dell'ira di Dio».<br> <sup>2</sup>Partì il primo angelo e versò la sua coppa sopra la terra; e si formò una piaga cattiva e maligna sugli uomini che recavano il marchio della bestia e si prostravano davanti alla sua statua.<br> <sup>3</sup>Il secondo angelo versò la sua coppa nel mare; e si formò del sangue come quello di un morto e morì ogni essere vivente che si trovava nel mare.<br> <sup>4</sup>Il terzo angelo versò la sua coppa nei fiumi e nelle sorgenti delle acque, e diventarono sangue. <sup>5</sup>Allora udii l'angelo delle acque che diceva:</p> <p class="rientrato">«Sei giusto, tu che sei e che eri,<br>tu, il Santo,<br>perché così hai giudicato.<br> <sup>6</sup>Essi hanno versato il sangue di santi e di profeti;<br>tu hai dato loro sangue da bere:<br>ne sono degni!».</p> <p> <sup>7</sup>E dall'altare udii una voce che diceva:</p> <p class="rientrato">«Sì, Signore Dio onnipotente,<br>veri e giusti sono i tuoi giudizi!».</p> <p> <sup>8</sup>Il quarto angelo versò la sua coppa sul sole e gli fu concesso di bruciare gli uomini con il fuoco. <sup>9</sup>E gli uomini bruciarono per il terribile calore e bestemmiarono il nome di Dio che ha in suo potere tali flagelli, invece di pentirsi per rendergli gloria.<br> </p> <div class="titoli">Le altre coppe</div> <p> <sup>10</sup>Il quinto angelo versò la sua coppa sul trono della bestia; e il suo regno fu avvolto dalle tenebre. Gli uomini si mordevano la lingua per il dolore <sup>11</sup>e bestemmiarono il Dio del cielo a causa dei loro dolori e delle loro piaghe, invece di pentirsi delle loro azioni.<br> <sup>12</sup>Il sesto angelo versò la sua coppa sopra il grande fiume Eufrate e le sue acque furono prosciugate per preparare il passaggio ai re dell'oriente. <sup>13</sup>Poi dalla bocca del drago e dalla bocca della bestia e dalla bocca del falso profeta vidi uscire tre spiriti impuri, simili a rane: <sup>14</sup>sono infatti spiriti di demòni che operano prodigi e vanno a radunare i re di tutta la terra per la guerra del grande giorno di Dio, l'Onnipotente.<br> <sup>15</sup>Ecco, io vengo come un ladro. Beato chi è vigilante e custodisce le sue vesti per non andare nudo e lasciar vedere le sue vergogne.<br> <sup>16</sup>E i tre spiriti radunarono i re nel luogo che in ebraico si chiama Armaghedòn.<br> <sup>17</sup>Il settimo angelo versò la sua coppa nell'aria; e dal tempio, dalla parte del trono, uscì una voce potente che diceva: «È cosa fatta!». <sup>18</sup>Ne seguirono folgori, voci e tuoni e un grande terremoto, di cui non vi era mai stato l'uguale da quando gli uomini vivono sulla terra. <sup>19</sup>La grande città si squarciò in tre parti e crollarono le città delle nazioni. Dio si ricordò di Babilonia la grande, per darle da bere la coppa di vino della sua ira ardente. <sup>20</sup>Ogni isola scomparve e i monti si dileguarono. <sup>21</sup>Enormi chicchi di grandine, pesanti come talenti, caddero dal cielo sopra gli uomini, e gli uomini bestemmiarono Dio a causa del flagello della grandine, poiché davvero era un grande flagello.<br></p>