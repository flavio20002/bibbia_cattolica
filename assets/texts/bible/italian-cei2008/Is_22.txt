<div class="titoli">Distruzione di Gerusalemme che non si è convertita</div> <p><sup>1</sup>Oracolo sulla valle della Visione.<br>Che hai tu dunque,<br>che sei salita tutta sulle terrazze,<br> <sup>2</sup>città colma di rumore e tumulto,<br>città gaudente?<br>I tuoi trafitti non sono stati trafitti di spada<br>né sono morti in battaglia.<br> <sup>3</sup>Tutti i tuoi capi sono fuggiti insieme,<br>sono stati fatti prigionieri senza un tiro d'arco;<br>tutti coloro che si trovavano in te<br>sono stati catturati insieme,<br>anche se fuggiti lontano.<br> <sup>4</sup>Per questo dico: «Stornate lo sguardo da me,<br>che io pianga amaramente;<br>non cercate di consolarmi<br>per la desolazione della figlia del mio popolo».<br> <sup>5</sup>Infatti è un giorno di panico,<br>di distruzione e di smarrimento,<br>voluto dal Signore, Dio degli eserciti.<br>Nella valle della Visione un diroccare di mura<br>e un invocare aiuto verso i monti.<br> <sup>6</sup>Gli Elamiti hanno indossato la faretra,<br>con uomini su carri e cavalieri;<br>Kir ha tolto il fodero allo scudo.<br> <sup>7</sup>Le migliori tra le tue valli<br>sono piene di carri;<br>i cavalieri si sono disposti contro la porta.<br> <sup>8</sup>Così è tolta la protezione di Giuda.<br>Tu guardavi in quel giorno<br>alle armi del palazzo della Foresta.<br> <sup>9</sup>Avete visto le brecce della Città di Davide<br>quanto erano numerose. <br>Poi avete raccolto le acque della piscina inferiore,<br> <sup>10</sup>avete contato le case di Gerusalemme<br>e avete demolito le case per fortificare le mura.<br> <sup>11</sup>Avete anche costruito un serbatoio fra i due muri<br>per le acque della piscina vecchia; <br>ma voi non avete guardato a chi ha fatto queste cose,<br>né avete visto chi ha preparato ciò da tempo.<br> <sup>12</sup>Vi invitava in quel giorno il Signore, Dio degli eserciti,<br>al pianto e al lamento,<br>a rasarvi il capo e a vestire il sacco.<br> <sup>13</sup>Ecco invece gioia e allegria,<br>sgozzate bovini e scannate greggi,<br>mangiate carne e bevete vino:<br>«Mangiamo e beviamo, perché domani moriremo!».<br> <sup>14</sup>Ma il Signore degli eserciti si è rivelato ai miei orecchi:<br>«Certo non sarà espiato questo vostro peccato,<br>finché non sarete morti»,<br>dice il Signore, Dio degli eserciti.<br> </p> <div class="titoli">Parole contro Sebna, funzionario del re</div> <p><sup>15</sup>Così dice il Signore, Dio degli eserciti:<br>«Rècati da questo ministro,<br>da Sebna, il maggiordomo, e digli:<br> <sup>16</sup>«Che cosa possiedi tu qui e chi hai tu qui,<br>tanto da scavarti qui un sepolcro?».<br>Scavarsi in alto il proprio sepolcro,<br>nella rupe la propria tomba!<br> <sup>17</sup>Ecco, il Signore ti scaglierà giù a precipizio, o uomo,<br>ti afferrerà saldamente,<br> <sup>18</sup>certamente ti rotolerà ben bene<br>come una palla, verso una regione estesa.<br>Là morirai e là finiranno i tuoi sontuosi cocchi, <br>o ignominia del palazzo del tuo signore!<br> <sup>19</sup>Ti toglierò la carica,<br>ti rovescerò dal tuo posto.<br> <sup>20</sup>In quel giorno avverrà<br>che io chiamerò il mio servo Eliakìm, figlio di Chelkia;<br> <sup>21</sup>lo rivestirò con la tua tunica,<br>lo cingerò della tua cintura<br>e metterò il tuo potere nelle sue mani.<br>Sarà un padre per gli abitanti di Gerusalemme<br>e per il casato di Giuda.<br> <sup>22</sup>Gli porrò sulla spalla la chiave della casa di Davide:<br>se egli apre, nessuno chiuderà;<br>se egli chiude, nessuno potrà aprire.<br> <sup>23</sup>Lo conficcherò come un piolo in luogo solido<br>e sarà un trono di gloria per la casa di suo padre.<br> <sup>24</sup>Su di lui faranno convergere ogni gloria della casa di suo padre: germogli e rampolli, ogni piccolo vasellame, dalle coppe alle anfore.<br> <sup>25</sup>In quel giorno - oracolo del Signore degli eserciti - cederà il piolo conficcato in luogo solido. Si spezzerà, cadrà e andrà in frantumi tutto ciò che vi era appeso, perché il Signore ha parlato».<br></p>>