<div class="titoli">Sapienza, follia e stoltezza</div> <p><sup>1</sup>Una mosca morta guasta l'unguento del profumiere:<br>un po' di follia ha più peso della sapienza e dell'onore.<br> <sup>2</sup>Il cuore del sapiente va alla sua destra,<br>il cuore dello stolto alla sua sinistra.<br> <sup>3</sup>E anche quando lo stolto cammina per strada, il suo cuore è privo di senno e di ognuno dice: «Quello è un pazzo».<br> <sup>4</sup>Se l'ira di un potente si accende contro di te, non lasciare il tuo posto, perché la calma pone rimedio a errori anche gravi.<br> <sup>5</sup>C'è un male che io ho osservato sotto il sole, uno sbaglio commesso da un sovrano: <sup>6</sup>la stoltezza viene collocata in posti elevati e i ricchi siedono in basso. <sup>7</sup>Ho visto schiavi andare a cavallo e prìncipi camminare a piedi, per terra, come schiavi.<br> <sup>8</sup>Chi scava una fossa vi può cadere dentro<br>e chi abbatte un muro può essere morso da una serpe.<br> <sup>9</sup>Chi spacca pietre può farsi male<br>e chi taglia legna può correre pericoli.<br> <sup>10</sup>Se il ferro si ottunde e non se ne affila il taglio, bisogna raddoppiare gli sforzi: il guadagno sta nel saper usare la saggezza. <sup>11</sup>Se il serpente morde prima d'essere incantato, non c'è profitto per l'incantatore.<br> <sup>12</sup>Le parole del saggio procurano stima,<br>ma le labbra dello stolto lo mandano in rovina:<br> <sup>13</sup>l'esordio del suo parlare è sciocchezza,<br>la fine del suo discorso pazzia funesta.<br> <sup>14</sup>L'insensato moltiplica le parole, ma l'uomo non sa quello che accadrà: chi può indicargli ciò che avverrà dopo di lui?<br> <sup>15</sup>Lo stolto si ammazza di fatica,<br>ma non sa neppure andare in città.<br> </p> <div class="titoli">Il potere e i suoi rischi</div> <p><sup>16</sup>Povero te, o paese, che per re hai un ragazzo<br>e i tuoi prìncipi banchettano fin dal mattino!<br> <sup>17</sup>Fortunato te, o paese, che per re hai un uomo libero<br>e i tuoi prìncipi mangiano al tempo dovuto,<br>per rinfrancarsi e non per gozzovigliare.<br> <sup>18</sup>Per negligenza il soffitto crolla<br>e per l'inerzia delle mani piove in casa.<br> <sup>19</sup>Per stare lieti si fanno banchetti<br>e il vino allieta la vita,<br>ma il denaro risponde a ogni esigenza.<br> <sup>20</sup>Non dire male del re neppure con il pensiero<br>e nella tua stanza da letto non dire male del potente,<br>perché un uccello del cielo potrebbe trasportare la tua voce<br>e un volatile riferire la tua parola.<br></p>