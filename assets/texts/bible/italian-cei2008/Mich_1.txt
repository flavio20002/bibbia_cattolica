<div class="titoli">IL PECCATO DELLA CASA DI GIACOBBE E DEI SUOI CAPI</div> <div class="titoli">Titolo</div> <p><sup>1</sup>Parola del Signore, rivolta a Michea di Morèset, al tempo di Iotam, di Acaz e di Ezechia, re di Giuda. Visione che egli ebbe riguardo a Samaria e a Gerusalemme.</p> <div class="titoli">Accusa contro Samaria</div> <p><sup>2</sup>Udite, popoli tutti!<br>Fa' attenzione, o terra,<br>con quanto contieni!<br>Il Signore Dio sia testimone contro di voi,<br>il Signore dal suo santo tempio.<br> <sup>3</sup>Poiché ecco, il Signore esce dalla sua dimora<br>e scende e cammina<br>sulle alture della terra;<br> <sup>4</sup>si sciolgono i monti sotto di lui<br>e le valli si squarciano<br>come cera davanti al fuoco,<br>come acque versate su un pendio.<br> <sup>5</sup>Tutto ciò per l'infedeltà di Giacobbe<br>e per i peccati della casa d'Israele.<br>Qual è l'infedeltà di Giacobbe?<br>Non è forse Samaria?<br>Quali sono le alture di Giuda?<br>Non è forse Gerusalemme?<br> <sup>6</sup>Ridurrò Samaria a un mucchio di rovine in un campo,<br>a un luogo per piantarvi la vigna.<br>Rotolerò le sue pietre nella valle,<br>scoprirò le sue fondamenta.<br> <sup>7</sup>Tutte le sue statue saranno frantumate,<br>tutti i suoi guadagni andranno bruciati,<br>di tutti i suoi idoli farò scempio,<br>perché li ha messi insieme a prezzo di prostituzione<br>e in prezzo di prostituzione torneranno.<br> </p> <div class="titoli">Lamento su Giuda</div> <p><sup>8</sup>Perciò farò lamenti e griderò,<br>me ne andrò scalzo e nudo,<br>manderò ululati come gli sciacalli,<br>urli lamentosi come gli struzzi,<br> <sup>9</sup>perché la sua piaga è incurabile<br>ed è giunta fino a Giuda,<br>si estende fino alle soglie del mio popolo,<br>fino a Gerusalemme.<br> <sup>10</sup>Non l'annunciate in Gat,<br>non piangete,<br>a Bet-Leafrà rotolatevi nella polvere.<br> <sup>11</sup>Emigra, popolazione di Safir,<br>nuda e vergognosa;<br>non è uscita la popolazione di Saanan.<br>Bet-Esel è in lutto;<br> ha tolto a voi la sua difesa.<br> <sup>12</sup>Si attendeva il benessere<br>la popolazione di Marot,<br>invece è scesa la sciagura<br>da parte del Signore<br>fino alle porte di Gerusalemme.<br> <sup>13</sup>Attacca i destrieri al carro,<br>o abitante di Lachis!<br>Essa fu l'inizio del peccato<br>per la figlia di Sion,<br>poiché in te sono state trovate<br>le infedeltà d'Israele.<br> <sup>14</sup>Perciò tu darai un regalo d'addio a Morèset-Gat,<br>le case di Aczib saranno una delusione<br>per i re d'Israele.<br> <sup>15</sup>Ti farò ancora giungere un conquistatore,<br>o abitante di Maresà.<br>Fino ad Adullàm arriverà<br>la gloria d'Israele.<br> <sup>16</sup>Tàgliati i capelli, ràsati la testa<br>per via dei tuoi figli, tue delizie;<br>allarga la tua calvizie come un avvoltoio,<br>perché vanno in esilio<br>lontano da te.<br></p>