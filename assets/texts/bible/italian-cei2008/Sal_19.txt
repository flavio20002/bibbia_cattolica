<div class="titoli">Rivelazione di Dio</div> <p><sup>1</sup>Al maestro del coro. Salmo. Di Davide.</p> <p><sup>2</sup>I cieli narrano la gloria di Dio,<br> l'opera delle sue mani annuncia il firmamento.</p> <p><sup>3</sup>Il giorno al giorno ne affida il racconto<br> e la notte alla notte ne trasmette notizia.</p> <p><sup>4</sup>Senza linguaggio, senza parole,<br> senza che si oda la loro voce,</p> <p><sup>5</sup>per tutta la terra si diffonde il loro annuncio<br> e ai confini del mondo il loro messaggio.<br> <br> Là pose una tenda per il sole<br> <sup>6</sup>che esce come sposo dalla stanza nuziale:<br> esulta come un prode che percorre la via.</p> <p><sup>7</sup>Sorge da un estremo del cielo<br> e la sua orbita raggiunge l'altro estremo:<br> nulla si sottrae al suo calore.</p> <p><sup>8</sup>La legge del Signore è perfetta,<br> rinfranca l'anima;<br> la testimonianza del Signore è stabile,<br> rende saggio il semplice.</p> <p><sup>9</sup>I precetti del Signore sono retti,<br> fanno gioire il cuore;<br> il comando del Signore è limpido,<br> illumina gli occhi.</p> <p><sup>10</sup>Il timore del Signore è puro, <br> rimane per sempre;<br> i giudizi del Signore sono fedeli,<br> sono tutti giusti,</p> <p><sup>11</sup>più preziosi dell'oro, <br>di molto oro fino,<br>più dolci del miele <br>e di un favo stillante.</p> <p><sup>12</sup>Anche il tuo servo ne è illuminato,<br> per chi li osserva è grande il profitto.</p> <p><sup>13</sup>Le inavvertenze, chi le discerne?<br> Assolvimi dai peccati nascosti.</p> <p><sup>14</sup>Anche dall'orgoglio salva il tuo servo<br> perché su di me non abbia potere;<br> allora sarò irreprensibile,<br> sarò puro da grave peccato.</p> <p><sup>15</sup>Ti siano gradite le parole della mia bocca;<br> davanti a te i pensieri del mio cuore,<br> Signore, mia roccia e mio redentore.</p> <p></p>