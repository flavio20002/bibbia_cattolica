<div class="titoli">Doveri verso l'autorità civile</div> <p><sup>1</sup>Ciascuno sia sottomesso alle autorità costituite. Infatti non c'è autorità se non da Dio: quelle che esistono sono stabilite da Dio. <sup>2</sup>Quindi chi si oppone all'autorità, si oppone all'ordine stabilito da Dio. E quelli che si oppongono attireranno su di sé la condanna. <sup>3</sup>I governanti infatti non sono da temere quando si fa il bene, ma quando si fa il male. Vuoi non aver paura dell'autorità? Fa' il bene e ne avrai lode, <sup>4</sup>poiché essa è al servizio di Dio per il tuo bene. Ma se fai il male, allora devi temere, perché non invano essa porta la spada; è infatti al servizio di Dio per la giusta condanna di chi fa il male. <sup>5</sup>Perciò è necessario stare sottomessi, non solo per timore della punizione, ma anche per ragioni di coscienza. <sup>6</sup>Per questo infatti voi pagate anche le tasse: quelli che svolgono questo compito sono a servizio di Dio. <sup>7</sup>Rendete a ciascuno ciò che gli è dovuto: a chi si devono le tasse, date le tasse; a chi l'imposta, l'imposta; a chi il timore, il timore; a chi il rispetto, il rispetto.<br> </p> <div class="titoli">L'amore prima di tutto</div> <p><sup>8</sup>Non siate debitori di nulla a nessuno, se non dell'amore vicendevole; perché chi ama l'altro ha adempiuto la Legge. <sup>9</sup>Infatti: <i>Non commetterai adulterio, non ucciderai, non ruberai, non desidererai</i>, e qualsiasi altro comandamento, si ricapitola in questa parola: <i>Amerai il tuo prossimo come te stesso</i>. <sup>10</sup>La carità non fa alcun male al prossimo: pienezza della Legge infatti è la carità.<br> </p> <div class="titoli">Vivere nella luce</div> <p><sup>11</sup>E questo voi farete, consapevoli del momento: è ormai tempo di svegliarvi dal sonno, perché adesso la nostra salvezza è più vicina di quando diventammo credenti. <sup>12</sup>La notte è avanzata, il giorno è vicino. Perciò gettiamo via le opere delle tenebre e indossiamo le armi della luce. <sup>13</sup>Comportiamoci onestamente, come in pieno giorno: non in mezzo a orge e ubriachezze, non fra lussurie e impurità, non in litigi e gelosie. <sup>14</sup>Rivestitevi invece del Signore Gesù Cristo e non lasciatevi prendere dai desideri della carne.<br></p>