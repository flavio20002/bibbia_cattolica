<div class="titoli">Le benedizioni di Giacobbe</div> <p><sup>1</sup>Quindi Giacobbe chiamò i figli e disse: «Radunatevi, perché io vi annunci quello che vi accadrà nei tempi futuri. <br> <br> <sup>2</sup>Radunatevi e ascoltate, figli di Giacobbe, <br>ascoltate Israele, vostro padre! <br> <sup>3</sup>Ruben, tu sei il mio primogenito, <br>il mio vigore e la primizia della mia virilità, <br>esuberante in fierezza ed esuberante in forza! <br> <sup>4</sup>Bollente come l'acqua, tu non avrai preminenza, <br>perché sei salito sul talamo di tuo padre, <br>hai profanato così il mio giaciglio. <br> <sup>5</sup>Simeone e Levi sono fratelli, <br>strumenti di violenza sono i loro coltelli. <br> <sup>6</sup>Nel loro conciliabolo non entri l'anima mia, <br>al loro convegno non si unisca il mio cuore, <br>perché nella loro ira hanno ucciso gli uomini <br>e nella loro passione hanno mutilato i tori. <br> <sup>7</sup>Maledetta la loro ira, perché violenta, <br>e la loro collera, perché crudele! <br>Io li dividerò in Giacobbe <br>e li disperderò in Israele. <br> <sup>8</sup>Giuda, ti loderanno i tuoi fratelli; <br>la tua mano sarà sulla cervice dei tuoi nemici; <br>davanti a te si prostreranno i figli di tuo padre. <br> <sup>9</sup>Un giovane leone è Giuda: <br>dalla preda, figlio mio, sei tornato; <br>si è sdraiato, si è accovacciato come un leone <br>e come una leonessa; chi lo farà alzare? <br> <sup>10</sup>Non sarà tolto lo scettro da Giuda <br>né il bastone del comando tra i suoi piedi, <br>finché verrà colui al quale esso appartiene <br>e a cui è dovuta l'obbedienza dei popoli. <br> <sup>11</sup>Egli lega alla vite il suo asinello <br>e a una vite scelta il figlio della sua asina, <br>lava nel vino la sua veste <br>e nel sangue dell'uva il suo manto; <br> <sup>12</sup>scuri ha gli occhi più del vino <br>e bianchi i denti più del latte. <br> <sup>13</sup>Zàbulon giace lungo il lido del mare <br>e presso l'approdo delle navi, <br>con il fianco rivolto a Sidone. <br> <sup>14</sup>Ìssacar è un asino robusto, <br>accovacciato tra un doppio recinto. <br> <sup>15</sup>Ha visto che il luogo di riposo era bello, <br>che la terra era amena; <br>ha piegato il dorso a portare la soma <br>ed è stato ridotto ai lavori forzati. <br> <sup>16</sup>Dan giudica il suo popolo <br>come una delle tribù d'Israele. <br> <sup>17</sup>Sia Dan un serpente sulla strada, <br>una vipera cornuta sul sentiero, <br>che morde i garretti del cavallo, <br>così che il suo cavaliere cada all'indietro. <br> <sup>18</sup>Io spero nella tua salvezza, Signore! <br> <sup>19</sup>Gad, predoni lo assaliranno, <br>ma anche lui li assalirà alle calcagna. <br> <sup>20</sup>Aser, il suo pane è pingue: <br>egli fornisce delizie da re. <br> <sup>21</sup>Nèftali è una cerva slanciata; <br>egli propone parole d'incanto. <br> <sup>22</sup>Germoglio di ceppo fecondo è Giuseppe; <br>germoglio di ceppo fecondo presso una fonte, <br>i cui rami si stendono sul muro. <br> <sup>23</sup>Lo hanno esasperato e colpito, <br>lo hanno perseguitato i tiratori di frecce. <br> <sup>24</sup>Ma fu spezzato il loro arco, <br>furono snervate le loro braccia <br>per le mani del Potente di Giacobbe, <br>per il nome del Pastore, Pietra d'Israele. <br> <sup>25</sup>Per il Dio di tuo padre: egli ti aiuti, <br>e per il Dio l'Onnipotente: egli ti benedica! <br>Con benedizioni del cielo dall'alto, <br>benedizioni dell'abisso nel profondo, <br>benedizioni delle mammelle e del grembo. <br> <sup>26</sup>Le benedizioni di tuo padre sono superiori <br>alle benedizioni dei monti antichi, <br>alle attrattive dei colli perenni. <br>Vengano sul capo di Giuseppe <br>e sulla testa del principe tra i suoi fratelli! <br> <sup>27</sup>Beniamino è un lupo che sbrana: <br>al mattino divora la preda <br>e alla sera spartisce il bottino». <br> <br> <sup>28</sup>Tutti questi formano le dodici tribù d'Israele. Questo è ciò che disse loro il padre nell'atto di benedirli; egli benedisse ciascuno con una benedizione particolare. <br> <sup>29</sup>Poi diede loro quest'ordine: «Io sto per essere riunito ai miei antenati: seppellitemi presso i miei padri nella caverna che è nel campo di Efron l'Ittita, <sup>30</sup>nella caverna che si trova nel campo di Macpela di fronte a Mamre, nella terra di Canaan, quella che Abramo acquistò con il campo di Efron l'Ittita come proprietà sepolcrale. <sup>31</sup>Là seppellirono Abramo e Sara sua moglie, là seppellirono Isacco e Rebecca sua moglie e là seppellii Lia. <sup>32</sup>La proprietà del campo e della caverna che si trova in esso è stata acquistata dagli Ittiti». <br> <sup>33</sup>Quando Giacobbe ebbe finito di dare quest'ordine ai figli, ritrasse i piedi nel letto e spirò, e fu riunito ai suoi antenati. <br> </p><p></p>>