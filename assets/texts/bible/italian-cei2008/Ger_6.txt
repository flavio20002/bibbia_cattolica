<div class="titoli">Assedio di Gerusalemme</div> <p><sup>1</sup>Mettetevi in salvo, figli di Beniamino,<br>fuori di Gerusalemme.<br>A Tekòa suonate il corno,<br>innalzate segnali su Bet-Cherem,<br>perché dal settentrione si affaccia una sventura<br>e una grande rovina.<br> <sup>2</sup>La bella e incantevole figlia di Sion<br>io riduco al silenzio.<br> <sup>3</sup>Verso di essa muovono i pastori con le greggi;<br>fissano le tende tutt'intorno,<br>ognuno pascola la sua parte.<br> <sup>4</sup>«Proclamate contro di essa la guerra santa;<br>su, assaliamola in pieno giorno!<br>Sventurati noi! Già il giorno declina,<br>già si allungano le ombre della sera.<br> <sup>5</sup>Su, allora, assaliamola di notte,<br>distruggiamo i suoi palazzi!».<br> <sup>6</sup>Perché così dice il Signore degli eserciti:<br>«Tagliate i suoi alberi,<br>costruite un terrapieno davanti a Gerusalemme:<br>è una città sotto giudizio,<br>in essa tutto è oppressione.<br> <sup>7</sup>Come fluisce l'acqua da una sorgente,<br>così da essa scorre l'iniquità.<br>Violenza e oppressione vi risuonano,<br>dinanzi a me stanno sempre dolori e piaghe.<br> <sup>8</sup>Lasciati correggere, o Gerusalemme,<br>perché io non mi allontani da te<br>e non ti riduca a un deserto,<br>a una terra disabitata».<br> <sup>9</sup>Così dice il Signore degli eserciti:<br>«Racimolate, racimolate come una vigna<br>il resto d'Israele;<br>stendi ancora la mano verso i tralci<br>come un vendemmiatore».<br> <sup>10</sup>A chi parlerò,<br>chi scongiurerò perché mi ascolti?<br>Il loro orecchio non è circonciso,<br>non sono capaci di prestare attenzione.<br>La parola del Signore è per loro oggetto di scherno,<br>non ne vogliono sapere.<br> <sup>11</sup>Perciò sono pieno dell'ira del Signore,<br>non posso più contenerla.<br>«Riversala sui bambini nella strada<br>e anche sul gruppo dei giovani,<br>perché saranno presi insieme uomini e donne,<br>l'anziano e il decrepito.<br> <sup>12</sup>Le loro case passeranno a stranieri,<br>insieme con i loro campi e le loro donne,<br>perché io stenderò la mano<br>sugli abitanti della terra».<br>Oracolo del Signore.<br> <sup>13</sup>Perché dal piccolo al grande<br>tutti commettono frode;<br>dal profeta al sacerdote<br>tutti praticano la menzogna.<br> <sup>14</sup>Curano alla leggera la ferita del mio popolo,<br>dicendo: «Pace, pace!», ma pace non c'è.<br> <sup>15</sup>Dovrebbero vergognarsi dei loro atti abominevoli,<br>ma non si vergognano affatto,<br>non sanno neppure arrossire.<br>«Per questo cadranno vittime come gli altri,<br>nell'ora in cui li visiterò crolleranno», dice il Signore.<br> <sup>16</sup>Così dice il Signore:<br>«Fermatevi nelle strade e guardate,<br>informatevi dei sentieri del passato,<br>dove sta la strada buona percorretela,<br>così troverete pace per la vostra vita».<br>Ma essi hanno risposto: «Non la prenderemo!».<br> <sup>17</sup>Ho posto sentinelle per vegliare su di voi:<br>«Fate attenzione al suono del corno».<br>Hanno risposto: «Non ci baderemo!».<br> <sup>18</sup>Per questo ascoltate, o genti,<br>e sappi, o assemblea, ciò che avverrà di loro;<br> <sup>19</sup>ascolta, o terra:<br>«Ecco, io faccio venire contro questo popolo la sventura,<br>frutto dei loro pensieri,<br>perché non hanno prestato attenzione alle mie parole<br>e hanno rigettato la mia legge.<br> <sup>20</sup>Perché mi offrite incenso di Saba<br>e la preziosa cannella che viene da lontano?<br>I vostri olocausti non mi sono graditi,<br>non mi piacciono i vostri sacrifici».<br> <sup>21</sup>Perciò così dice il Signore:<br>«Ecco, metterò pietre d'inciampo per questo popolo<br>e inciamperanno insieme padri e figli;<br>vicini e amici periranno».<br> <sup>22</sup>Così dice il Signore:<br>«Ecco, un popolo viene dalla terra del settentrione,<br>una grande nazione si muove dall'estremità della terra.<br> <sup>23</sup>Impugnano archi e lance,<br>sono crudeli, senza pietà.<br>Il loro clamore è quello di un mare agitato<br>e montano cavalli,<br>pronti come un sol uomo alla battaglia<br>contro di te, figlia di Sion».<br> <sup>24</sup>«Appena ne abbiamo udito la fama<br>ci sono cadute le braccia;<br>si è impadronita di noi l'angoscia,<br>come gli spasimi di partoriente».<br> <sup>25</sup>Non uscite nei campi<br>e non camminate per le strade,<br>perché la spada nemica<br>è terrore all'intorno.<br> <sup>26</sup>Figlia del mio popolo, vèstiti di sacco<br>e ròtolati nella cenere.<br>Fa' lutto come per un figlio unico,<br>laméntati amaramente,<br>perché improvviso<br>piomberà su di noi il distruttore!<br> </p> <div class="titoli">Il profeta e il popolo</div> <p><sup>27</sup>Io ti ho posto come colui che saggia il mio popolo,<br>perché tu conoscessi e saggiassi la loro condotta.<br> <sup>28</sup>Sono tutti ribelli,<br>spargono calunnie,<br>duri come bronzo e ferro:<br>corrompono tutto.<br> <sup>29</sup>Il mantice soffia con forza,<br>ma il piombo resta intatto nel fuoco;<br>invano si vuole raffinarlo a ogni costo,<br>le scorie non si separano.<br> <sup>30</sup>Argento rifiutato li chiamano,<br>perché il Signore li ha rifiutati.<br></p>>