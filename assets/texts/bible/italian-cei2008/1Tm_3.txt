<div class="titoli">Il vescovo</div> <p><sup>1</sup>Questa parola è degna di fede: se uno aspira all'episcopato, desidera un nobile lavoro. <sup>2</sup>Bisogna dunque che il vescovo sia irreprensibile, marito di una sola donna, sobrio, prudente, dignitoso, ospitale, capace di insegnare, <sup>3</sup>non dedito al vino, non violento ma benevolo, non litigioso, non attaccato al denaro. <sup>4</sup>Sappia guidare bene la propria famiglia e abbia figli sottomessi e rispettosi, <sup>5</sup>perché, se uno non sa guidare la propria famiglia, come potrà aver cura della Chiesa di Dio? <sup>6</sup>Inoltre non sia un convertito da poco tempo, perché, accecato dall'orgoglio, non cada nella stessa condanna del diavolo. <sup>7</sup>È necessario che egli goda buona stima presso quelli che sono fuori della comunità, per non cadere in discredito e nelle insidie del demonio.<br> </p> <div class="titoli">I diaconi</div> <p><sup>8</sup>Allo stesso modo i diaconi siano persone degne e sincere nel parlare, moderati nell'uso del vino e non avidi di guadagni disonesti, <sup>9</sup>e conservino il mistero della fede in una coscienza pura. <sup>10</sup>Perciò siano prima sottoposti a una prova e poi, se trovati irreprensibili, siano ammessi al loro servizio. <sup>11</sup>Allo stesso modo le donne siano persone degne, non maldicenti, sobrie, fedeli in tutto. <sup>12</sup>I diaconi siano mariti di una sola donna e capaci di guidare bene i figli e le proprie famiglie. <sup>13</sup>Coloro infatti che avranno esercitato bene il loro ministero, si acquisteranno un grado degno di onore e un grande coraggio nella fede in Cristo Gesù.<br> </p> <div class="titoli">Il mistero dell'amore di Dio</div> <p><sup>14</sup>Ti scrivo tutto questo nella speranza di venire presto da te; <sup>15</sup>ma se dovessi tardare, voglio che tu sappia come comportarti nella casa di Dio, che è la Chiesa del Dio vivente, colonna e sostegno della verità. <sup>16</sup>Non vi è alcun dubbio che grande è il mistero della vera religiosità: </p> <p class="rientrato">egli fu manifestato in carne umana<br>e riconosciuto giusto nello Spirito,<br>fu visto dagli angeli<br>e annunciato fra le genti,<br>fu creduto nel mondo<br>ed elevato nella gloria.<br></p>