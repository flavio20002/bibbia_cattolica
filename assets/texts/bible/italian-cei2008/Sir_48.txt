<div class="titoli">Elia</div> <p><sup>1</sup>Allora sorse Elia profeta, come un fuoco;<br>la sua parola bruciava come fiaccola.<br> <sup>2</sup>Egli fece venire su di loro la carestia<br>e con zelo li ridusse a pochi.<br> <sup>3</sup>Per la parola del Signore chiuse il cielo<br>e così fece scendere per tre volte il fuoco.<br> <sup>4</sup>Come ti rendesti glorioso, Elia, con i tuoi prodigi!<br>E chi può vantarsi di esserti uguale?<br> <sup>5</sup>Tu hai fatto sorgere un defunto dalla morte<br>e dagl'inferi, per la parola dell'Altissimo;<br> <sup>6</sup>tu hai fatto precipitare re nella perdizione,<br>e uomini gloriosi dal loro letto. <br> <sup>7</sup>Tu sul Sinai hai ascoltato parole di rimprovero,<br>sull'Oreb sentenze di condanna.<br> <sup>8</sup>Hai unto re per la vendetta<br>e profeti come tuoi successori.<br> <sup>9</sup>Tu sei stato assunto in un turbine di fuoco,<br>su un carro di cavalli di fuoco;<br> <sup>10</sup>tu sei stato designato a rimproverare i tempi futuri,<br>per placare l'ira prima che divampi,<br>per ricondurre il cuore del padre verso il figlio<br>e ristabilire le tribù di Giacobbe.<br> <sup>11</sup>Beati coloro che ti hanno visto<br>e si sono addormentati nell'amore,<br>perché è certo che anche noi vivremo.</p> <div class="titoli">Eliseo</div> <p><sup>12</sup>Appena Elia fu avvolto dal turbine,<br>Eliseo fu ripieno del suo spirito;<br>nei suoi giorni non tremò davanti a nessun principe<br>e nessuno riuscì a dominarlo.<br> <sup>13</sup>Nulla fu troppo grande per lui,<br>e nel sepolcro il suo corpo profetizzò.<br> <sup>14</sup>Nella sua vita compì prodigi,<br>e dopo la morte meravigliose furono le sue opere.</p> <p><sup>15</sup>Con tutto ciò il popolo non si convertì<br>e non rinnegò i suoi peccati,<br>finché non fu deportato dal proprio paese<br>e disperso su tutta la terra.<br>Rimase soltanto un piccolissimo popolo<br>e un principe della casa di Davide.<br> <sup>16</sup>Alcuni di loro fecero ciò che è gradito a Dio,<br>ma altri moltiplicarono i peccati.</p> <div class="titoli">Ezechia e Isaia</div> <p><sup>17</sup>Ezechia fortificò la sua città<br>e portò l'acqua nel suo interno;<br>con il ferro scavò un canale nella roccia<br>e costruì cisterne per l'acqua.<br> <sup>18</sup>Nei suoi giorni Sennàcherib fece una spedizione<br>e mandò Rapsache;<br>alzò la sua mano contro Sion<br>e si vantò spavaldamente nella sua superbia.<br> <sup>19</sup>Allora si agitarono loro i cuori e le mani,<br>soffrirono come le partorienti.<br> <sup>20</sup>Invocarono il Signore misericordioso,<br>tendendo le loro mani verso di lui.<br>Il Santo li ascoltò subito dal cielo<br>e li liberò per mezzo di Isaia.<br> <sup>21</sup>Egli colpì l'accampamento degli Assiri,<br>e il suo angelo li sterminò,<br> <sup>22</sup>perché Ezechia aveva fatto quanto è gradito al Signore<br>e aveva seguito con fermezza le vie di Davide, suo padre,<br>come gli aveva indicato il profeta Isaia,<br>grande e degno di fede nella sua visione.<br> <sup>23</sup>Nei suoi giorni il sole retrocedette<br>ed egli prolungò la vita del re.<br> <sup>24</sup>Con grande ispirazione vide gli ultimi tempi<br>e consolò gli afflitti di Sion.<br> <sup>25</sup>Egli manifestò il futuro sino alla fine dei tempi,<br>le cose nascoste prima che accadessero.<br></p>