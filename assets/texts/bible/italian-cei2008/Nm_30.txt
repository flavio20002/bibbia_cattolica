<div class="titoli">Leggi sui voti</div> <sup>1</sup>Mosè riferì agli Israeliti quanto il Signore gli aveva ordinato. <br> <div class="titoli">Leggi sui voti</div> <p><sup>2</sup>Mosè disse ai capi delle tribù degli Israeliti: «Questo il Signore ha ordinato: <sup>3</sup>«Quando uno avrà fatto un voto al Signore o si sarà impegnato con giuramento a un obbligo, non violi la sua parola, ma dia esecuzione a quanto ha promesso con la bocca. <sup>4</sup>Quando una donna avrà fatto un voto al Signore e si sarà impegnata a un obbligo, mentre è ancora in casa del padre, durante la sua giovinezza, <sup>5</sup>se il padre, venuto a conoscenza del voto di lei e dell'obbligo al quale si è impegnata, non dice nulla, tutti i voti di lei saranno validi e saranno validi tutti gli obblighi ai quali si sarà impegnata. <sup>6</sup>Ma se il padre, quando ne viene a conoscenza, le fa opposizione, tutti i voti di lei e tutti gli obblighi ai quali si sarà impegnata non saranno validi; il Signore la perdonerà, perché il padre le ha fatto opposizione. <sup>7</sup>Se si sposa quando è legata da voti o da un obbligo assunto alla leggera con le labbra, <sup>8</sup>se il marito ne ha conoscenza e quando viene a conoscenza non dice nulla, i voti di lei saranno validi e saranno validi gli obblighi da lei assunti. <sup>9</sup>Ma se il marito, quando ne viene a conoscenza, le fa opposizione, egli annullerà il voto che ella ha fatto e l'obbligo che si è assunta alla leggera; il Signore la perdonerà. <sup>10</sup>Ma il voto di una vedova o di una donna ripudiata, qualunque sia l'obbligo che si è assunta, rimarrà valido. <sup>11</sup>Se una donna nella casa del marito farà voti o si impegnerà con giuramento a un obbligo <sup>12</sup>e il marito ne avrà conoscenza, se il marito non dice nulla e non le fa opposizione, tutti i voti di lei saranno validi e saranno validi tutti gli obblighi da lei assunti. <sup>13</sup>Ma se il marito, quando ne viene a conoscenza, li annulla, quanto le sarà uscito dalle labbra, voti od obblighi, non sarà valido: il marito lo ha annullato; il Signore la perdonerà. <sup>14</sup>Il marito può ratificare e il marito può annullare qualunque voto e qualunque giuramento, per il quale ella sia impegnata a mortificarsi. <sup>15</sup>Ma se il marito, con il passare dei giorni, non dice nulla in proposito, egli ratifica così tutti i voti di lei e tutti gli obblighi da lei assunti; li ratifica perché non ha detto nulla a questo proposito quando ne ha avuto conoscenza. <sup>16</sup>Ma se li annulla qualche tempo dopo averne avuto conoscenza, porterà il peso della colpa della moglie»».<br> <sup>17</sup>Queste sono le leggi che il Signore prescrisse a Mosè riguardo al marito e alla moglie, al padre e alla figlia, quando questa è ancora fanciulla, in casa del padre.<br></p>