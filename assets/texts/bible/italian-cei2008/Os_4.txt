<div class="titoli">ORACOLI RIVOLTI AI SACERDOTI, AI CAPI E AL POPOLO</div> <div class="titoli">Contro il popolo e i sacerdoti</div> <p><sup>1</sup>«Ascoltate la parola del Signore, o figli d'Israele,<br>perché il Signore è in causa<br>con gli abitanti del paese.<br>Non c'è infatti sincerità né amore,<br>né conoscenza di Dio nel paese.<br> <sup>2</sup>Si spergiura, si dice il falso, si uccide,<br>si ruba, si commette adulterio,<br>tutto questo dilaga<br>e si versa sangue su sangue.<br> <sup>3</sup>Per questo è in lutto il paese<br>e chiunque vi abita langue,<br>insieme con gli animali selvatici<br>e con gli uccelli del cielo;<br>persino i pesci del mare periscono.<br> <sup>4</sup>Ma nessuno accusi, nessuno contesti;<br>contro di te, sacerdote, muovo l'accusa.<br> <sup>5</sup>Tu inciampi di giorno<br>e anche il profeta con te inciampa di notte<br>e farò perire tua madre.<br> <sup>6</sup>Perisce il mio popolo per mancanza di conoscenza.<br>Poiché tu rifiuti la conoscenza,<br>rifiuterò te come mio sacerdote;<br>hai dimenticato la legge del tuo Dio<br>e anch'io dimenticherò i tuoi figli.<br> <sup>7</sup>Tutti hanno peccato contro di me;<br>cambierò la loro gloria in ignominia.<br> <sup>8</sup>Essi si nutrono del peccato del mio popolo<br>e sono avidi della sua iniquità.<br> <sup>9</sup>Il popolo e il sacerdote avranno la stessa sorte;<br>li punirò per la loro condotta<br>e li ripagherò secondo le loro azioni.<br> <sup>10</sup>Mangeranno, ma non si sazieranno,<br>si prostituiranno, ma non aumenteranno,<br>perché hanno abbandonato il Signore<br>per darsi <sup>11</sup>alla prostituzione.<br>Il vino vecchio e quello nuovo tolgono il senno.<br> </p> <div class="titoli">Idolatria di Israele</div> <p><sup>12</sup>Il mio popolo consulta il suo pezzo di legno<br>e il suo bastone gli dà il responso,<br>poiché uno spirito di prostituzione li svia<br>e si prostituiscono, allontanandosi dal loro Dio.<br> <sup>13</sup>Sulla cima dei monti fanno sacrifici<br>e sui colli bruciano incensi<br>sotto la quercia, i pioppi e i terebinti,<br>perché buona è la loro ombra.<br>Perciò si prostituiscono le vostre figlie<br>e le vostre nuore commettono adulterio.<br> <sup>14</sup>Non punirò le vostre figlie se si prostituiscono,<br>né le vostre nuore se commettono adulterio;<br>poiché essi stessi si appartano con le prostitute<br>e con le prostitute sacre offrono sacrifici.<br>Un popolo, che non comprende, va in rovina!<br> <sup>15</sup>Se ti prostituisci tu, Israele,<br>non si renda colpevole Giuda.<br>Non andate a Gàlgala,<br>non salite a Bet-Aven,<br>non giurate per il Signore vivente.<br> <sup>16</sup>E poiché come giovenca ribelle si ribella Israele,<br>forse potrà pascolarlo il Signore<br>come agnello in luoghi aperti?<br> <sup>17</sup>Èfraim si è alleato agli idoli:<br> <sup>18</sup>dopo essersi ubriacati<br>si sono dati alla prostituzione,<br>hanno preferito il disonore alla loro gloria.<br> <sup>19</sup>Un vento li travolgerà con le sue ali<br>e si vergogneranno dei loro sacrifici.<br></p>