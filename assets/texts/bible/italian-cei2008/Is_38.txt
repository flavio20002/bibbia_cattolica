<div class="titoli">Malattia e guarigione di Ezechia</div> <p><sup>1</sup>In quei giorni Ezechia si ammalò mortalmente. Il profeta Isaia, figlio di Amoz, si recò da lui e gli disse: «Così dice il Signore: «Da' disposizioni per la tua casa, perché tu morirai e non vivrai»». <sup>2</sup>Ezechia allora voltò la faccia verso la parete e pregò il Signore <sup>3</sup>dicendo: «Signore, ricòrdati che ho camminato davanti a te con fedeltà e con cuore integro e ho compiuto ciò che è buono ai tuoi occhi». Ed Ezechia fece un gran pianto.<br> <sup>4</sup>Allora la parola del Signore fu rivolta a Isaia dicendo: <sup>5</sup>«Va' e riferisci a Ezechia: «Così dice il Signore, Dio di Davide, tuo padre: Ho udito la tua preghiera e ho visto le tue lacrime; ecco, io aggiungerò ai tuoi giorni quindici anni. <sup>6</sup>Libererò te e questa città dalla mano del re d'Assiria; proteggerò questa città». <sup>7</sup>Da parte del Signore questo ti sia come segno che il Signore manterrà questa promessa che ti ha fatto. <sup>8</sup>Ecco, io faccio tornare indietro di dieci gradi l'ombra sulla meridiana, che è già scesa con il sole sull'orologio di Acaz». E il sole retrocesse di dieci gradi sulla scala che aveva disceso.<br> <sup>9</sup>Cantico di Ezechia, re di Giuda, quando si ammalò e guarì dalla malattia:<br> <sup>10</sup>«Io dicevo: «A metà dei miei giorni me ne vado,<br>sono trattenuto alle porte degli inferi <br>per il resto dei miei anni».<br> <sup>11</sup>Dicevo: «Non vedrò più il Signore<br>sulla terra dei viventi,<br>non guarderò più nessuno<br>fra gli abitanti del mondo.<br> <sup>12</sup>La mia dimora è stata divelta e gettata lontano da me,<br>come una tenda di pastori.<br>Come un tessitore hai arrotolato la mia vita,<br>mi hai tagliato dalla trama.<br>Dal giorno alla notte mi riduci all'estremo.<br> <sup>13</sup>Io ho gridato fino al mattino.<br>Come un leone,<br>così egli stritola tutte le mie ossa.<br>Dal giorno alla notte mi riduci all'estremo.<br> <sup>14</sup>Come una rondine io pigolo,<br>gemo come una colomba.<br>Sono stanchi i miei occhi di guardare in alto.<br>Signore, io sono oppresso: proteggimi».<br> <sup>15</sup>Che cosa dirò perché mi risponda, <br>poiché è lui che agisce?<br>Fuggirò per tutti i miei anni<br>nell'amarezza dell'anima mia.<br> <sup>16</sup>Il Signore è su di loro: essi vivranno.<br>Tutto ciò che è in loro<br>è vita del suo spirito.<br>Guariscimi e rendimi la vita.<br> <sup>17</sup>Ecco, la mia amarezza si è trasformata in pace!<br>Tu hai preservato la mia vita<br>dalla fossa della distruzione,<br>perché ti sei gettato dietro le spalle<br>tutti i miei peccati.<br> <sup>18</sup>Perché non sono gli inferi a renderti grazie,<br>né la morte a lodarti;<br>quelli che scendono nella fossa<br>non sperano nella tua fedeltà.<br> <sup>19</sup>Il vivente, il vivente ti rende grazie,<br>come io faccio quest'oggi.<br>Il padre farà conoscere ai figli<br>la tua fedeltà.<br> <sup>20</sup>Signore, vieni a salvarmi,<br>e noi canteremo con le nostre cetre<br>tutti i giorni della nostra vita,<br>nel tempio del Signore».<br> <sup>21</sup>Isaia disse: «Si vada a prendere un impiastro di fichi e si applichi sulla ferita, così guarirà». <sup>22</sup>Ezechia disse: «Qual è il segno che salirò al tempio del Signore?».<br></p>