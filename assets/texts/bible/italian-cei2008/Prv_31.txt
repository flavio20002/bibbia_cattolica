<div class="titoli">Insegnamenti di Lemuèl</div> <p><sup>1</sup>Parole di Lemuèl, re di Massa, che apprese da sua madre.<br> <sup>2</sup>Che mai, figlio mio! Che mai, figlio del mio grembo!<br>Che mai, figlio dei miei voti!<br> <sup>3</sup>Non concedere alle donne il tuo vigore,<br>né i tuoi fianchi a quelle che corrompono i re.<br> <sup>4</sup>Non conviene ai re, Lemuèl,<br>non conviene ai re bere il vino,<br>né ai prìncipi desiderare bevande inebrianti,<br> <sup>5</sup>per paura che, bevendo, dimentichino ciò che hanno decretato<br>e tradiscano il diritto di tutti gli infelici.<br> <sup>6</sup>Date bevande inebrianti a chi si sente venir meno<br>e il vino a chi ha l'amarezza nel cuore:<br> <sup>7</sup>beva e dimentichi la sua povertà<br>e non si ricordi più delle sue pene.<br> <sup>8</sup>Apri la bocca in favore del muto,<br>in difesa di tutti gli sventurati.<br> <sup>9</sup>Apri la bocca e giudica con equità,<br>rendi giustizia all'infelice e al povero.</p> <p> </p> <div class="titoli">ELOGIO DELLA DONNA VIRTUOSA </div> <div class="titoli">E' la felicità del marito</div> <p><sup>10</sup>Una donna forte chi potrà trovarla?<br> Ben superiore alle perle è il suo valore.<br> <sup>11</sup>In lei confida il cuore del marito<br> e non verrà a mancargli il profitto.<br> <sup>12</sup>Gli dà felicità e non dispiacere<br> per tutti i giorni della sua vita.<br> </p> <div class="titoli">E' intrapredente e laboriosa</div> <p><sup>13</sup>Si procura lana e lino<br> e li lavora volentieri con le mani.<br> <sup>14</sup>È simile alle navi di un mercante,<br> fa venire da lontano le provviste.<br> <sup>15</sup>Si alza quando è ancora notte,<br> distribuisce il cibo alla sua famiglia<br> e dà ordini alle sue domestiche.<br> <sup>16</sup>Pensa a un campo e lo acquista<br> e con il frutto delle sue mani pianta una vigna.<br> <sup>17</sup>Si cinge forte i fianchi<br> e rafforza le sue braccia.<br> <sup>18</sup>È soddisfatta, perché i suoi affari vanno bene;<br> neppure di notte si spegne la sua lampada.<br> <sup>19</sup>Stende la sua mano alla conocchia<br> e le sue dita tengono il fuso.<br> <sup>20</sup>Apre le sue palme al misero,<br> stende la mano al povero.<br> <sup>21</sup>Non teme la neve per la sua famiglia,<br> perché tutti i suoi familiari hanno doppio vestito.<br> <sup>22</sup>Si è procurata delle coperte,<br> di lino e di porpora sono le sue vesti.<br> <sup>23</sup>Suo marito è stimato alle porte della città,<br> quando siede in giudizio con gli anziani del luogo.<br> <sup>24</sup>Confeziona tuniche e le vende<br> e fornisce cinture al mercante.<br> <sup>25</sup>Forza e decoro sono il suo vestito<br> e fiduciosa va incontro all'avvenire.<br> <sup>26</sup>Apre la bocca con saggezza<br> e la sua lingua ha solo insegnamenti di bontà.<br> <sup>27</sup>Sorveglia l'andamento della sua casa<br> e non mangia il pane della pigrizia.<br> </p> <div class="titoli">E' lodata dai figli</div> <p><sup>28</sup>Sorgono i suoi figli e ne esaltano le doti,<br> suo marito ne tesse l'elogio:<br> <sup>29</sup>«Molte figlie hanno compiuto cose eccellenti,<br> ma tu le hai superate tutte!».<br> <sup>30</sup>Illusorio è il fascino e fugace la bellezza,<br> ma la donna che teme Dio è da lodare.<br> <sup>31</sup>Siatele riconoscenti per il frutto delle sue mani<br> e le sue opere la lodino alle porte della città.</p>