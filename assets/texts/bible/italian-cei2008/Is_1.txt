<div class="titoli">PRIMA PARTE DEL LIBRO DI ISAIA</div> <div class="titoli">ORACOLI PER GIUDA E GERUSALEMME</div> <div class="titoli">Titolo</div> <p><sup>1</sup>Visione che Isaia, figlio di Amoz, ebbe su Giuda e su Gerusalemme al tempo dei re di Giuda Ozia, Iotam, Acaz ed Ezechia.<br> </p> <div class="titoli">Accusa al popolo che ha abbandonato il Signore</div> <p><sup>2</sup>Udite, o cieli, ascolta, o terra,<br>così parla il Signore:<br>«Ho allevato e fatto crescere figli,<br>ma essi si sono ribellati contro di me.<br> <sup>3</sup>Il bue conosce il suo proprietario<br>e l'asino la greppia del suo padrone,<br>ma Israele non conosce,<br>il mio popolo non comprende».<br> <sup>4</sup>Guai, gente peccatrice,<br>popolo carico d'iniquità!<br>Razza di scellerati,<br>figli corrotti!<br>Hanno abbandonato il Signore,<br>hanno disprezzato il Santo d'Israele,<br>si sono voltati indietro.<br> <sup>5</sup>Perché volete ancora essere colpiti,<br>accumulando ribellioni?<br>Tutta la testa è malata,<br>tutto il cuore langue.<br> <sup>6</sup>Dalla pianta dei piedi alla testa<br>non c'è nulla di sano,<br>ma ferite e lividure<br>e piaghe aperte,<br>che non sono state ripulite né fasciate<br>né curate con olio.<br> <sup>7</sup>La vostra terra è un deserto,<br>le vostre città arse dal fuoco.<br>La vostra campagna, sotto i vostri occhi,<br>la divorano gli stranieri;<br>è un deserto come la devastazione di Sòdoma. <br> <sup>8</sup>È rimasta sola la figlia di Sion,<br>come una capanna in una vigna,<br>come una tenda in un campo di cetrioli,<br>come una città assediata.<br> <sup>9</sup>Se il Signore degli eserciti<br>non ci avesse lasciato qualche superstite,<br>già saremmo come Sòdoma,<br>assomiglieremmo a Gomorra.<br> </p> <div class="titoli">Le celebrazioni religiose senza giustizia sono inutili</div> <p><sup>10</sup>Ascoltate la parola del Signore,<br>capi di Sòdoma;<br>prestate orecchio all'insegnamento del nostro Dio,<br>popolo di Gomorra!<br> <sup>11</sup>«Perché mi offrite i vostri sacrifici senza numero?<br>- dice il Signore.<br>Sono sazio degli olocausti di montoni<br>e del grasso di pingui vitelli.<br>Il sangue di tori e di agnelli e di capri<br>io non lo gradisco.<br> <sup>12</sup>Quando venite a presentarvi a me,<br>chi richiede a voi questo:<br>che veniate a calpestare i miei atri?<br> <sup>13</sup>Smettete di presentare offerte inutili;<br>l'incenso per me è un abominio,<br>i noviluni, i sabati e le assemblee sacre:<br>non posso sopportare delitto e solennità.<br> <sup>14</sup>Io detesto i vostri noviluni e le vostre feste;<br>per me sono un peso,<br>sono stanco di sopportarli.<br> <sup>15</sup>Quando stendete le mani,<br>io distolgo gli occhi da voi.<br>Anche se moltiplicaste le preghiere,<br>io non ascolterei:<br>le vostre mani grondano sangue.<br> <sup>16</sup>Lavatevi, purificatevi,<br>allontanate dai miei occhi il male delle vostre azioni.<br>Cessate di fare il male,<br> <sup>17</sup>imparate a fare il bene,<br>cercate la giustizia,<br>soccorrete l'oppresso,<br>rendete giustizia all'orfano,<br>difendete la causa della vedova».<br> <sup>18</sup>«Su, venite e discutiamo<br>- dice il Signore.<br>Anche se i vostri peccati fossero come scarlatto,<br>diventeranno bianchi come neve.<br>Se fossero rossi come porpora,<br>diventeranno come lana.<br> <sup>19</sup>Se sarete docili e ascolterete,<br>mangerete i frutti della terra.<br> <sup>20</sup>Ma se vi ostinate e vi ribellate,<br>sarete divorati dalla spada,<br>perché la bocca del Signore ha parlato».<br> </p> <div class="titoli">Futura purificazione di Gerusalemme</div> <p><sup>21</sup>Come mai la città fedele è diventata una prostituta?<br>Era piena di rettitudine,<br>vi dimorava la giustizia,<br>ora invece è piena di assassini!<br> <sup>22</sup>Il tuo argento è diventato scoria,<br>il tuo vino è diluito con acqua.<br> <sup>23</sup>I tuoi capi sono ribelli<br>e complici di ladri.<br>Tutti sono bramosi di regali<br>e ricercano mance.<br>Non rendono giustizia all'orfano<br>e la causa della vedova fino a loro non giunge.<br> <sup>24</sup>Perciò, oracolo del Signore,<br>Dio degli eserciti,<br>il Potente d'Israele:<br>«Guai! Esigerò soddisfazioni dai miei avversari,<br>mi vendicherò dei miei nemici.<br> <sup>25</sup>Stenderò la mia mano su di te,<br>purificherò come in un forno le tue scorie,<br>eliminerò da te tutto il piombo.<br> <sup>26</sup>Renderò i tuoi giudici come una volta,<br>i tuoi consiglieri come al principio.<br>Allora sarai chiamata «Città della giustizia»,<br>«Città fedele»».<br> <sup>27</sup>Sion sarà riscattata con il giudizio,<br>i suoi convertiti con la rettitudine.<br> <sup>28</sup>Ribelli e peccatori insieme finiranno in rovina<br>e periranno quanti abbandonano il Signore.<br> <sup>29</sup>Sì, vi vergognerete delle querce<br>di cui vi siete compiaciuti.<br>Arrossirete dei giardini<br>che vi siete scelti,<br> <sup>30</sup>Sì, diventerete come quercia dalle foglie avvizzite<br>e come giardino senz'acqua.<br> <sup>31</sup>Il forte diverrà come stoppa,<br>la sua opera come una favilla;<br>bruceranno tutte e due insieme<br>e nessuno le spegnerà.<br></p>