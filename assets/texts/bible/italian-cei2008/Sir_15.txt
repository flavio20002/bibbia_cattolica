<div class="titoli">La sapienza madre e sposa</div> <p><sup>1</sup>Chi teme il Signore farà tutto questo,<br>chi è saldo nella legge otterrà la sapienza.<br> <sup>2</sup>Ella gli andrà incontro come una madre,<br>lo accoglierà come una vergine sposa;<br> <sup>3</sup>lo nutrirà con il pane dell'intelligenza<br>e lo disseterà con l'acqua della sapienza.<br> <sup>4</sup>Egli si appoggerà a lei e non vacillerà,<br>a lei si affiderà e non resterà confuso.<br> <sup>5</sup>Ella lo innalzerà sopra i suoi compagni<br>e gli farà aprire bocca in mezzo all'assemblea.<br> <sup>6</sup>Troverà gioia e una corona di esultanza<br>e un nome eterno egli erediterà.<br> <sup>7</sup>Gli stolti non raggiungeranno mai la sapienza<br>e i peccatori non la contempleranno mai.<br> <sup>8</sup>Ella sta lontana dagli arroganti,<br>e i bugiardi non si ricorderanno di lei.<br> <sup>9</sup>La lode non si addice in bocca al peccatore,<br>perché non gli è stata concessa dal Signore.<br> <sup>10</sup>La lode infatti va celebrata con sapienza<br>ed è il Signore che la dirige.</p> <div class="titoli">Elogio della libertà</div> <p><sup>11</sup>Non dire: «A causa del Signore sono venuto meno», <br>perché egli non fa quello che detesta.<br> <sup>12</sup>Non dire: «Egli mi ha tratto in errore»,<br>perché non ha bisogno di un peccatore.<br> <sup>13</sup>Il Signore odia ogni abominio:<br>esso non è amato da quelli che lo temono.<br> <sup>14</sup>Da principio Dio creò l'uomo<br>e lo lasciò in balìa del suo proprio volere.<br> <sup>15</sup>Se tu vuoi, puoi osservare i comandamenti;<br>l'essere fedele dipende dalla tua buona volontà. <br> <sup>16</sup>Egli ti ha posto davanti fuoco e acqua:<br>là dove vuoi tendi la tua mano.<br> <sup>17</sup>Davanti agli uomini stanno la vita e la morte:<br>a ognuno sarà dato ciò che a lui piacerà.<br> <sup>18</sup>Grande infatti è la sapienza del Signore;<br>forte e potente, egli vede ogni cosa.<br> <sup>19</sup>I suoi occhi sono su coloro che lo temono,<br>egli conosce ogni opera degli uomini.<br> <sup>20</sup>A nessuno ha comandato di essere empio<br>e a nessuno ha dato il permesso di peccare.<br></p>