<div class="titoli">DIALOGO TRA GIOBBE E I SUOI TRE AMICI: ELIFAZ, BILDAD E SOFAR</div> <div class="titoli">Primo discorso di Giobbe</div> <p><sup>1</sup>Allora Giobbe aprì la bocca e maledisse il suo giorno. <sup>2</sup>Prese a dire:<br> </p> <div class="titoli">Il lamento di Giobbe</div> <p><sup>3</sup>«Perisca il giorno in cui nacqui<br> e la notte in cui si disse: «È stato concepito un maschio!».<br> <sup>4</sup>Quel giorno divenga tenebra,<br> non se ne curi Dio dall'alto,<br> né brilli mai su di esso la luce.<br> <sup>5</sup>Lo rivendichino la tenebra e l'ombra della morte,<br> gli si stenda sopra una nube<br> e lo renda spaventoso l'oscurarsi del giorno!<br> <sup>6</sup>Quella notte se la prenda il buio,<br> non si aggiunga ai giorni dell'anno,<br> non entri nel conto dei mesi.<br> <sup>7</sup>Ecco, quella notte sia sterile,<br> e non entri giubilo in essa.<br> <sup>8</sup>La maledicano quelli che imprecano il giorno,<br> che sono pronti a evocare Leviatàn.<br> <sup>9</sup>Si oscurino le stelle della sua alba,<br> aspetti la luce e non venga<br> né veda le palpebre dell'aurora,<br> <sup>10</sup>poiché non mi chiuse il varco del grembo materno,<br> e non nascose l'affanno agli occhi miei!<br> <sup>11</sup>Perché non sono morto fin dal seno di mia madre<br> e non spirai appena uscito dal grembo?<br> <sup>12</sup>Perché due ginocchia mi hanno accolto,<br> e due mammelle mi allattarono?<br> <sup>13</sup>Così, ora giacerei e avrei pace,<br> dormirei e troverei riposo<br> <sup>14</sup>con i re e i governanti della terra,<br> che ricostruiscono per sé le rovine,<br> <sup>15</sup>e con i prìncipi, che posseggono oro<br> e riempiono le case d'argento.<br> <sup>16</sup>Oppure, come aborto nascosto, più non sarei,<br> o come i bambini che non hanno visto la luce.<br> <sup>17</sup>Là i malvagi cessano di agitarsi,<br> e chi è sfinito trova riposo.<br> <sup>18</sup>Anche i prigionieri hanno pace,<br> non odono più la voce dell'aguzzino.<br> <sup>19</sup>Il piccolo e il grande là sono uguali,<br> e lo schiavo è libero dai suoi padroni.<br> </p> <div class="titoli">L'enigma dell'esistenza</div> <p><sup>20</sup>Perché dare la luce a un infelice<br> e la vita a chi ha amarezza nel cuore,<br> <sup>21</sup>a quelli che aspettano la morte e non viene,<br> che la cercano più di un tesoro,<br> <sup>22</sup>che godono fino a esultare<br> e gioiscono quando trovano una tomba,<br> <sup>23</sup>a un uomo, la cui via è nascosta<br> e cheDio ha sbarrato da ogni parte?<br> <sup>24</sup>Perché al posto del pane viene la mia sofferenza<br> e si riversa come acqua il mio grido,<br> <sup>25</sup>perché ciò che temevo mi è sopraggiunto,<br> quello che mi spaventava è venuto su di me.<br> <sup>26</sup>Non ho tranquillità, non ho requie,<br> non ho riposo ed è venuto il tormento!».<br></p>