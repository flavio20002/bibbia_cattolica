<div class="titoli">LIBERAZIONE DI SION E DISTRUZIONE DI EDOM</div> <div class="titoli">Giudizio su Edom e sulle nazioni</div> <p><sup>1</sup>Avvicinatevi, nazioni, per udire,<br>e voi, popoli, prestate ascolto;<br>ascolti la terra e quanti vi abitano,<br>il mondo e quanto produce!<br> <sup>2</sup>Poiché il Signore è adirato contro tutte le nazioni<br>ed è sdegnato contro tutti i loro eserciti;<br>li ha votati allo sterminio, li ha destinati al massacro.<br> <sup>3</sup>I loro uccisi sono gettati via,<br>si diffonde il fetore dei loro cadaveri;<br>grondano i monti del loro sangue.<br> <sup>4</sup>Tutto l'esercito celeste si dissolve,<br>i cieli si arrotolano come un libro,<br>tutto il loro esercito cade<br>come cade il pampino dalla vite,<br>la foglia avvizzita dal fico.<br> <sup>5</sup>Poiché nel cielo si è inebriata la mia spada,<br>ecco, si abbatte su Edom,<br>sul popolo che io stermino, per fare giustizia.<br> <sup>6</sup>La spada del Signore è piena di sangue,<br>è imbrattata di grasso,<br>del sangue di agnelli e di capri,<br>delle viscere grasse dei montoni,<br>perché si compie un sacrificio al Signore a Bosra,<br>un grande massacro nella terra di Edom.<br> <sup>7</sup>Cadono bisonti insieme con essi,<br>giovenchi insieme con tori.<br>La loro terra s'imbeve di sangue,<br>la loro polvere s'impingua di grasso.<br> <sup>8</sup>Poiché è il giorno della vendetta del Signore,<br>l'anno della retribuzione per la causa di Sion.<br> <sup>9</sup>I torrenti di quella terra si cambieranno in pece,<br>la sua polvere in zolfo,<br>la sua terra diventerà pece ardente.<br> <sup>10</sup>Non si spegnerà né di giorno né di notte,<br>sempre salirà il suo fumo;<br>per tutte le generazioni resterà deserta,<br>mai più alcuno vi passerà.<br> <sup>11</sup>Ne prenderanno possesso il gufo e la civetta,<br>l'ibis e il corvo vi faranno dimora.<br>Egli stenderà su di essa la misura del vuoto<br>e la livella del nulla.<br> <sup>12</sup>Non ci saranno più i suoi nobili,<br>non si proclameranno più re,<br>tutti i suoi prìncipi saranno ridotti a nulla.<br> <sup>13</sup>Nei suoi palazzi cresceranno le spine,<br>ortiche e cardi sulle sue fortezze;<br>diventerà una tana di sciacalli,<br>recinto per gli struzzi.<br> <sup>14</sup>Bestie selvatiche si incontreranno con iene,<br>i sàtiri si chiameranno l'un l'altro;<br>là si poserà anche Lilit<br>e vi troverà tranquilla dimora.<br> <sup>15</sup>Vi si anniderà il serpente, vi deporrà le uova,<br>le farà dischiudere e raccoglierà piccoli alla sua ombra;<br>vi si raduneranno anche gli sparvieri,<br>l'uno in cerca dell'altro.<br> <sup>16</sup>Cercate nel libro del Signore e leggete:<br>nessuno di essi vi manca,<br>l'uno non deve attendere l'altro,<br>poiché la bocca del Signore lo ha comandato<br>e il suo spirito li raduna.<br> <sup>17</sup>Egli ha gettato per loro la sorte,<br>la sua mano ha diviso per loro la terra con la corda:<br>la possederanno per sempre,<br>la abiteranno di generazione in generazione.<br></p>>