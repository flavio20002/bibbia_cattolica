<div class="titoli">Vanità, ira e gelosia</div> <p><sup>1</sup>Non vantarti del domani,<br>perché non sai neppure che cosa genera l'oggi.<br> <sup>2</sup>Ti lodi un estraneo e non la tua bocca,<br>uno sconosciuto e non le tue labbra.<br> <sup>3</sup>La pietra è greve, la sabbia è pesante,<br>ma più d'entrambi la collera dello stolto.<br> <sup>4</sup>L'ira è crudele, il furore è impetuoso,<br>ma alla gelosia chi può resistere?<br> </p> <div class="titoli">L'amicizia e la cura delle cose</div> <p><sup>5</sup>Meglio un rimprovero aperto<br>che un amore nascosto.<br> <sup>6</sup>Leali sono le ferite di un amico,<br>ingannevoli i baci di un nemico.<br> <sup>7</sup>Lo stomaco sazio disprezza il miele,<br>per lo stomaco affamato anche l'amaro è dolce.<br> <sup>8</sup>Come un uccello che vola lontano dal nido,<br>così è l'uomo che va errando lontano da casa.<br> <sup>9</sup>Profumo e incenso allietano il cuore<br>e il consiglio dell'amico addolcisce l'animo.<br> <sup>10</sup>Non abbandonare il tuo amico né quello di tuo padre,<br>non entrare nella casa di tuo fratello nel giorno della tua disgrazia.<br>Meglio un amico vicino che un fratello lontano.<br> <sup>11</sup>Sii saggio, figlio mio, e allieterai il mio cuore;<br>così avrò di che rispondere a colui che mi insulta.<br> <sup>12</sup>L'accorto vede il pericolo e si nasconde,<br>gli inesperti vanno avanti e la pagano.<br> <sup>13</sup>Prendigli il vestito perché si è fatto garante per un estraneo,<br>e tienilo in pegno per uno sconosciuto.<br> <sup>14</sup>Chi benedice il prossimo di buon mattino ad alta voce,<br>sarà considerato come se lo maledicesse.<br> <sup>15</sup>Lo stillicidio incessante in tempo di pioggia<br>e una moglie litigiosa si rassomigliano:<br> <sup>16</sup>chi vuole trattenerla, trattiene il vento<br>e raccoglie l'olio con la mano destra.<br> <sup>17</sup>Il ferro si aguzza con il ferro<br>e l'uomo aguzza l'ingegno del suo compagno.<br> <sup>18</sup>Chi custodisce un fico ne mangia i frutti,<br>chi ha cura del suo padrone ne riceverà onori.<br> <sup>19</sup>Come nell'acqua un volto riflette un volto,<br>così il cuore dell'uomo si riflette nell'altro.<br> <sup>20</sup>Come il regno dei morti e l'abisso non si saziano mai,<br>così non si saziano mai gli occhi dell'uomo.<br> <sup>21</sup>Come il crogiuolo è per l'argento e il forno è per l'oro,<br>così l'uomo rispetto alla bocca di chi lo loda.<br> <sup>22</sup>Anche se tu pestassi lo stolto nel mortaio<br>tra i grani con il pestello,<br>non si allontanerebbe da lui la sua stoltezza.<br> <sup>23</sup>Preòccupati dello stato del tuo gregge,<br>abbi cura delle tue mandrie,<br> <sup>24</sup>perché le ricchezze non sono eterne<br>e una corona non dura per sempre.<br> <sup>25</sup>Tolto il fieno, ricresce l'erba nuova<br>e si raccolgono i foraggi sui monti;<br> <sup>26</sup>gli agnelli ti danno le vesti<br>e i capretti il prezzo per comprare un campo,<br> <sup>27</sup>le capre ti danno latte abbondante per nutrire te,<br>per nutrire la tua famiglia e mantenere le tue domestiche.<br></p>