<div class="titoli">IL RISCATTO E LE NOZZE</div> <div class="titoli">La rinuncia del riscattatore</div> <p><sup>1</sup>Booz dunque salì alla porta della città e lì si sedette. Ed ecco passare colui che aveva il diritto di riscatto e del quale Booz aveva parlato. Booz lo chiamò: «Vieni a sederti qui, amico mio!». Quello si avvicinò e si sedette. <sup>2</sup>Poi Booz prese dieci degli anziani della città e disse loro: «Sedete qui». Quelli si sedettero. <sup>3</sup>Allora Booz disse a colui che aveva il diritto di riscatto: «Il campo che apparteneva al nostro fratello Elimèlec, lo mette in vendita Noemi, tornata dai campi di Moab. <sup>4</sup>Ho pensato bene di informartene e dirti: «Compralo davanti alle persone qui presenti e davanti agli anziani del mio popolo». Se vuoi riscattarlo, riscattalo pure; ma se non lo riscatti, fammelo sapere. Infatti, oltre a te, nessun altro ha il diritto di riscatto, e io vengo dopo di te». Quegli rispose: «Lo riscatto io». <sup>5</sup>E Booz proseguì: «Quando acquisterai il campo da Noemi, tu dovrai acquistare anche Rut, la moabita, moglie del defunto, per mantenere il nome del defunto sulla sua eredità». <sup>6</sup>Allora colui che aveva il diritto di riscatto rispose: «Non posso esercitare il diritto di riscatto, altrimenti danneggerei la mia stessa eredità. Subentra tu nel mio diritto. Io non posso davvero esercitare questo diritto di riscatto». <sup>7</sup>Anticamente in Israele vigeva quest'usanza in relazione al diritto di riscatto o alla permuta: per convalidare un atto, uno si toglieva il sandalo e lo dava all'altro. Questa era la forma di autenticazione in Israele. <sup>8</sup>Allora colui che aveva il diritto di riscatto rispose a Booz: «Acquìstatelo tu». E si tolse il sandalo.<br> <sup>9</sup>Allora Booz disse agli anziani e a tutta la gente: «Voi siete oggi testimoni che io ho acquistato tutto quanto apparteneva a Elimèlec, a Chilion e a Maclon dalle mani di Noemi, <sup>10</sup>e che ho preso anche in moglie Rut, la moabita, già moglie di Maclon, per mantenere il nome del defunto sulla sua eredità, e perché il nome del defunto non scompaia tra i suoi fratelli e alla porta della sua città. Voi ne siete oggi testimoni». <sup>11</sup>Tutta la gente che si trovava presso la porta rispose: «Ne siamo testimoni».<br>Gli anziani aggiunsero:<br> <br> «Il Signore renda la donna,<br>che entra in casa tua, come Rachele e Lia,<br>le due donne che edificarono la casa d'Israele.<br>Procùrati ricchezza in Èfrata,<br>fatti un nome in Betlemme!<br> <sup>12</sup>La tua casa sia come la casa di Peres,<br>che Tamar partorì a Giuda,<br>grazie alla posterità<br>che il Signore ti darà da questa giovane!».<br> <br> </p> <div class="titoli">Le nozze di Booz e Rut</div> <p><sup>13</sup>Così Booz prese in moglie Rut. Egli si unì a lei e il Signore le accordò di concepire: ella partorì un figlio.<br> <sup>14</sup>E le donne dicevano a Noemi: «Benedetto il Signore, il quale oggi non ti ha fatto mancare uno che esercitasse il diritto di riscatto. Il suo nome sarà ricordato in Israele! <sup>15</sup>Egli sarà il tuo consolatore e il sostegno della tua vecchiaia, perché lo ha partorito tua nuora, che ti ama e che vale per te più di sette figli». <sup>16</sup>Noemi prese il bambino, se lo pose in grembo e gli fece da nutrice. <sup>17</sup>Le vicine gli cercavano un nome e dicevano: «È nato un figlio a Noemi!». E lo chiamarono Obed. Egli fu il padre di Iesse, padre di Davide.<br> </p> <div class="titoli">Genealogia di Davide</div> <p><sup>18</sup>Questa è la discendenza di Peres: Peres generò Chesron, <sup>19</sup>Chesron generò Ram, Ram generò Amminadàb, <sup>20</sup>Amminadàb generò Nacson, Nacson generò Salmon, <sup>21</sup>Salmon generò Booz, Booz generò Obed, <sup>22</sup>Obed generò Iesse e Iesse generò Davide.</p>