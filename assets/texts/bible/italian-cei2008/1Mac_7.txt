<div class="titoli">Alcimo e Nicànore contro Giuda</div> <p><sup>1</sup>Nell'anno centocinquantuno Demetrio, figlio di Seleuco, partì da Roma e sbarcò con pochi uomini in una città della costa, dove si proclamò re. <sup>2</sup>Quando rientrò nella reggia dei suoi padri, l'esercito catturò Antioco e Lisia per consegnarglieli. <sup>3</sup>Informato della cosa, disse: «Non mostratemi la loro faccia». <sup>4</sup>Perciò i soldati li uccisero e Demetrio sedette sul trono del suo regno.<br> <sup>5</sup>Allora andarono da lui tutti gli uomini iniqui e rinnegati d'Israele, guidati da Àlcimo, che aspirava al sommo sacerdozio. <sup>6</sup>Essi accusarono il popolo davanti al re, dicendo: «Giuda con i suoi fratelli ha sterminato tutti i tuoi amici e ci ha strappato dal nostro paese. <sup>7</sup>Ora manda un uomo fidato che venga e prenda visione della rovina generale procurata da lui a noi e ai domìni del re e provveda a punire quella famiglia e tutti i suoi sostenitori». <sup>8</sup>Il re designò Bàcchide, uno degli amici del re, preposto alla regione dell'Oltrefiume, potente nel regno e fedele al re, <sup>9</sup>e lo inviò con il rinnegato Àlcimo; attribuì a questi il sommo sacerdozio e gli diede ordine di fare vendetta contro gli Israeliti. <sup>10</sup>Così partirono e giunsero in Giudea con forze numerose. Bàcchide mandò messaggeri a Giuda e ai suoi fratelli, per portare con inganno parole di pace. <sup>11</sup>Ma essi non credettero alle loro parole: avevano infatti saputo che erano giunti con un forte esercito. <sup>12</sup>Un gruppo di scribi si radunò tuttavia presso Àlcimo e Bàcchide, per chiedere il riconoscimento dei diritti. <sup>13</sup>Gli Asidei furono i primi tra gli Israeliti a chiedere loro la pace. <sup>14</sup>Dicevano infatti: «Un sacerdote della stirpe di Aronne è venuto con i soldati, non ci farà certo del male». <sup>15</sup>Egli usò con loro parole di pace e giurò loro: «Non faremo alcun male né a voi né ai vostri amici». <sup>16</sup>E quelli gli credettero. Ma egli prese sessanta di loro e li uccise in un solo giorno, proprio secondo la parola che sta scritta:<br> <sup>17</sup>«Le carni dei tuoi fedeli e il loro sangue<br>hanno versato intorno a Gerusalemme<br>e nessuno li seppelliva».<br> <sup>18</sup>Allora la paura e il terrore si sparsero per tutto il popolo, perché dicevano: «Non c'è in loro verità né giustizia, perché hanno trasgredito il patto e il giuramento prestato». <sup>19</sup>Bàcchide poi levò il campo da Gerusalemme e si accampò a Bet-Zait; mandò ad arrestare molti degli uomini che erano passati dalla sua parte e alcuni del popolo, e li fece uccidere e gettare in un grande pozzo. <sup>20</sup>Affidò il paese ad Àlcimo e gli lasciò soldati che lo sostenessero; quindi Bàcchide fece ritorno dal re. <sup>21</sup>Àlcimo lottava per il sommo sacerdozio; <sup>22</sup>i perturbatori del popolo si unirono tutti a lui, si impadronirono della Giudea e procurarono grandi sventure a Israele. <sup>23</sup>Giuda vide tutti i mali che Àlcimo e i suoi fautori facevano agli Israeliti, peggio dei pagani; <sup>24</sup>uscì allora nelle regioni intorno alla Giudea, fece vendetta degli uomini che avevano disertato e impedì loro di fare scorrerie nella regione. <sup>25</sup>Quando Àlcimo vide che Giuda e i suoi si erano rinforzati e che non avrebbe potuto resistere loro, ritornò presso il re e li accusò di cose malvagie.<br> <sup>26</sup>Allora il re mandò Nicànore, uno dei suoi capi più illustri, che nutriva odio e inimicizia per Israele, e gli ordinò di sterminare il popolo. <sup>27</sup>Nicànore venne a Gerusalemme con truppe ingenti e mandò messaggeri a Giuda e ai suoi fratelli, a far queste proposte ingannevoli di pace: <sup>28</sup>«Non ci sia battaglia tra me e voi. Verrò con pochi uomini, per incontrarmi con voi pacificamente». <sup>29</sup>Venne da Giuda e si salutarono a vicenda con segni di pace: ma i nemici stavano pronti per metter le mani su Giuda. <sup>30</sup>Quando Giuda fu informato che quello era venuto da lui con inganno, ebbe timore di lui e non volle più vedere la sua faccia. <sup>31</sup>Nicànore allora, come vide che il suo piano era stato scoperto, uscì all'attacco contro Giuda verso Cafarsalamà, <sup>32</sup>e caddero dalla parte di Nicànore circa cinquecento uomini. Poi ripararono nella Città di Davide.<br> <sup>33</sup>Dopo questi fatti Nicànore salì al monte Sion e gli vennero incontro dal santuario alcuni sacerdoti e anziani del popolo, per salutarlo con espressioni di pace e mostrargli l'olocausto offerto per il re. <sup>34</sup>Ma egli li schernì, li derise, anzi li oltraggiò e parlò con arroganza; <sup>35</sup>giurò incollerito: «Se non sarà consegnato subito Giuda e il suo esercito nelle mie mani, quando tornerò a guerra finita, darò alle fiamme questo tempio». E se ne andò tutto furioso. <sup>36</sup>I sacerdoti rientrarono e stando davanti all'altare e al tempio dissero piangendo: <sup>37</sup>«Tu hai scelto questo tempio, perché su di esso fosse invocato il tuo nome e fosse casa di orazione e di supplica per il tuo popolo. <sup>38</sup>Fa' vendetta di quest'uomo e delle sue schiere; siano trafitti di spada. Ricòrdati delle loro bestemmie: non lasciarli sopravvivere».<br> <sup>39</sup>Nicànore uscì da Gerusalemme, si accampò a Bet-Oron e l'esercito della Siria gli andò incontro. <sup>40</sup>Giuda pose il campo in Adasà con tremila uomini e pregò: <sup>41</sup>«Quando gli ufficiali del re assiro lanciarono bestemmie, venne il tuo angelo e ne abbatté centoottantacinquemila: <sup>42</sup>abbatti allo stesso modo questo esercito davanti a noi oggi; sappiano gli altri che egli ha parlato empiamente contro il tuo santuario e giudicalo secondo la sua malvagità». <sup>43</sup>Si scontrarono gli eserciti in combattimento il tredici del mese di Adar e fu sconfitto l'esercito di Nicànore, anzi egli cadde in battaglia per primo. <sup>44</sup>Quando i suoi soldati videro che Nicànore era caduto, gettarono le armi e fuggirono. <sup>45</sup>Li inseguirono per una giornata di cammino, da Adasà fino a Ghezer, suonando le trombe dietro a loro per dare l'allarme. <sup>46</sup>Uscirono allora uomini da tutti i villaggi circostanti della Giudea e li accerchiarono; essi si voltavano gli uni contro gli altri e caddero tutti di spada: non ne scampò neppure uno. <sup>47</sup>I Giudei presero le spoglie e il bottino, mozzarono la testa di Nicànore e la sua destra, che aveva steso con arroganza, e le portarono nei pressi di Gerusalemme, dove le esposero. <sup>48</sup>Il popolo fece gran festa e trascorse quel giorno come un solenne giorno di gioia. <sup>49</sup>Stabilirono di celebrare ogni anno questo giorno il tredici di Adar. <sup>50</sup>Così la Giudea rimase tranquilla per un po' di tempo.<br></p>