<div class="titoli">Inno di lode a Dio, fedele verso Israele</div> <p><sup>1</sup>Rendete grazie al Signore e invocate il suo nome,<br> proclamate fra i popoli le sue opere.</p> <p><sup>2</sup>A lui cantate, a lui inneggiate,<br> meditate tutte le sue meraviglie.</p> <p><sup>3</sup>Gloriatevi del suo santo nome:<br> gioisca il cuore di chi cerca il Signore.</p> <p><sup>4</sup>Cercate il Signore e la sua potenza,<br> ricercate sempre il suo volto.</p> <p><sup>5</sup>Ricordate le meraviglie che ha compiuto,<br> i suoi prodigi e i giudizi della sua bocca,</p> <p><sup>6</sup>voi, stirpe di Abramo, suo servo,<br> figli di Giacobbe, suo eletto.</p> <p><sup>7</sup>È lui il Signore, nostro Dio:<br> su tutta la terra i suoi giudizi.</p> <p><sup>8</sup>Si è sempre ricordato della sua alleanza,<br> parola data per mille generazioni,</p> <p><sup>9</sup>dell'alleanza stabilita con Abramo<br> e del suo giuramento a Isacco.</p> <p><sup>10</sup>L'ha stabilita per Giacobbe come decreto,<br> per Israele come alleanza eterna,</p> <p><sup>11</sup>quando disse: «Ti darò il paese di Canaan<br> come parte della vostra eredità».</p> <p><sup>12</sup>Quando erano in piccolo numero,<br> pochi e stranieri in quel luogo,</p> <p><sup>13</sup>e se ne andavano di nazione in nazione,<br> da un regno a un altro popolo,</p> <p><sup>14</sup>non permise che alcuno li opprimesse<br> e castigò i re per causa loro:</p> <p><sup>15</sup>«Non toccate i miei consacrati,<br> non fate alcun male ai miei profeti».</p> <p><sup>16</sup>Chiamò la carestia su quella terra,<br> togliendo il sostegno del pane.</p> <p><sup>17</sup>Davanti a loro mandò un uomo,<br> Giuseppe, venduto come schiavo.</p> <p><sup>18</sup>Gli strinsero i piedi con ceppi,<br> il ferro gli serrò la gola,</p> <p><sup>19</sup>finché non si avverò la sua parola<br> e l'oracolo del Signore ne provò l'innocenza.</p> <p><sup>20</sup>Il re mandò a scioglierlo,<br> il capo dei popoli lo fece liberare;</p> <p><sup>21</sup>lo costituì signore del suo palazzo,<br> capo di tutti i suoi averi,</p> <p><sup>22</sup>per istruire i prìncipi secondo il suo giudizio<br> e insegnare la saggezza agli anziani.</p> <p><sup>23</sup>E Israele venne in Egitto,<br> Giacobbe emigrò nel paese di Cam.</p> <p><sup>24</sup>Ma Dio rese molto fecondo il suo popolo,<br> lo rese più forte dei suoi oppressori.</p> <p><sup>25</sup>Cambiò il loro cuore perché odiassero il suo popolo<br> e agissero con inganno contro i suoi servi.</p> <p><sup>26</sup>Mandò Mosè, suo servo,<br> e Aronne, che si era scelto:</p> <p><sup>27</sup>misero in atto contro di loro i suoi segni<br> e i suoi prodigi nella terra di Cam.</p> <p><sup>28</sup>Mandò le tenebre e si fece buio,<br> ma essi resistettero alle sue parole.</p> <p><sup>29</sup>Cambiò le loro acque in sangue<br> e fece morire i pesci.</p> <p><sup>30</sup>La loro terra brulicò di rane<br> fino alle stanze regali.</p> <p><sup>31</sup>Parlò e vennero tafani,<br> zanzare in tutto il territorio.</p> <p><sup>32</sup>Invece di piogge diede loro la grandine,<br> vampe di fuoco sulla loro terra.</p> <p><sup>33</sup>Colpì le loro vigne e i loro fichi,<br> schiantò gli alberi del territorio.</p> <p><sup>34</sup>Parlò e vennero le locuste<br> e bruchi senza numero:</p> <p><sup>35</sup>divorarono tutta l'erba della loro terra,<br> divorarono il frutto del loro suolo.</p> <p><sup>36</sup>Colpì ogni primogenito nella loro terra,<br> la primizia di ogni loro vigore.</p> <p><sup>37</sup>Allora li fece uscire con argento e oro;<br> nelle tribù nessuno vacillava.</p> <p><sup>38</sup>Quando uscirono, gioì l'Egitto,<br> che era stato colpito dal loro terrore.</p> <p><sup>39</sup>Distese una nube per proteggerli<br> e un fuoco per illuminarli di notte.</p> <p><sup>40</sup>Alla loro richiesta fece venire le quaglie<br> e li saziò con il pane del cielo.</p> <p><sup>41</sup>Spaccò una rupe e ne sgorgarono acque:<br> scorrevano come fiumi nel deserto.</p> <p><sup>42</sup>Così si è ricordato della sua parola santa,<br> data ad Abramo suo servo.</p> <p><sup>43</sup>Ha fatto uscire il suo popolo con esultanza,<br> i suoi eletti con canti di gioia.</p> <p><sup>44</sup>Ha dato loro le terre delle nazioni<br> e hanno ereditato il frutto della fatica dei popoli,</p> <p><sup>45</sup>perché osservassero i suoi decreti<br> e custodissero le sue leggi.</p> <p> Alleluia.</p> <p></p>