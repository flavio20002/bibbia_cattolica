<div class="titoli">Inno alla sapienza</div> <sup>1</sup>Signore onnipotente, Dio d'Israele, un'anima nell'angoscia, uno spirito tormentato grida verso di te. <sup>2</sup>Ascolta, Signore, abbi pietà, perché abbiamo peccato contro di te. <sup>3</sup>Tu regni per sempre, noi per sempre siamo perduti. <sup>4</sup>Signore onnipotente, Dio d'Israele, ascolta dunque la supplica dei morti d'Israele, dei figli di coloro che hanno peccato contro di te: essi non hanno ascoltato la voce del Signore, loro Dio, e siamo stati attaccati dai mali. <sup>5</sup>Non ricordare le ingiustizie dei nostri padri, ma ricòrdati ora della tua potenza e del tuo nome, <sup>6</sup>poiché tu sei il Signore, nostro Dio, e noi ti loderemo, Signore. <sup>7</sup>Per questo tu hai posto il timore di te nei nostri cuori, perché invocassimo il tuo nome. E ti loderemo nel nostro esilio, perché abbiamo allontanato dal nostro cuore tutta l'ingiustizia dei nostri padri, i quali hanno peccato contro di te. <sup>8</sup>Eccoci ancora oggi nel nostro esilio, dove tu ci hai disperso, oggetto di obbrobrio, di maledizione e di condanna per tutte le ingiustizie dei nostri padri, che si sono ribellati al Signore, nostro Dio». <p></p> <div class="titoli">INNO ALLA SAPIENZA</div> <p><sup>9</sup>Ascolta, Israele, i comandamenti della vita,<br>porgi l'orecchio per conoscere la prudenza.<br> <sup>10</sup>Perché, Israele? Perché ti trovi in terra nemica<br>e sei diventato vecchio in terra straniera?<br> <sup>11</sup>Perché ti sei contaminato con i morti<br>e sei nel numero di quelli che scendono negli inferi?<br> <sup>12</sup>Tu hai abbandonato la fonte della sapienza!<br> <sup>13</sup>Se tu avessi camminato nella via di Dio,<br>avresti abitato per sempre nella pace.<br> <sup>14</sup>Impara dov'è la prudenza,<br>dov'è la forza, dov'è l'intelligenza,<br>per comprendere anche dov'è la longevità e la vita,<br>dov'è la luce degli occhi e la pace.<br> <sup>15</sup>Ma chi ha scoperto la sua dimora,<br>chi è penetrato nei suoi tesori?<br> <sup>16</sup>Dove sono i capi delle nazioni,<br>quelli che dominano le belve che sono sulla terra?<br> <sup>17</sup>Coloro che si divertono con gli uccelli del cielo,<br>quelli che ammassano argento e oro,<br>in cui hanno posto fiducia gli uomini,<br>e non c'è un limite ai loro possessi?<br> <sup>18</sup>Coloro che lavorano l'argento e lo cesellano<br>senza rivelare il segreto dei loro lavori?<br> <sup>19</sup>Sono scomparsi, sono scesi negli inferi<br>e altri hanno preso il loro posto.<br> <sup>20</sup>Generazioni più giovani hanno visto la luce<br>e hanno abitato sopra la terra,<br>ma non hanno conosciuto la via della sapienza,<br> <sup>21</sup>non hanno compreso i suoi sentieri<br>e non si sono occupate di essa;<br>i loro figli si sono allontanati dalla loro via.<br> <sup>22</sup>Non se n'è sentito parlare in Canaan,<br>non si è vista in Teman.<br> <sup>23</sup>I figli di Agar, che cercano la sapienza sulla terra,<br>i mercanti di Merra e di Teman,<br>i narratori di favole, i ricercatori dell'intelligenza<br>non hanno conosciuto la via della sapienza,<br>non si sono ricordati dei suoi sentieri.<br> <sup>24</sup>O Israele, quanto è grande la casa di Dio,<br>quanto è esteso il luogo del suo dominio!<br> <sup>25</sup>È grande e non ha fine,<br>è alto e non ha misura!<br> <sup>26</sup>Là nacquero i famosi giganti dei tempi antichi,<br>alti di statura, esperti nella guerra;<br> <sup>27</sup>ma Dio non scelse costoro<br>e non diede loro la via della sapienza:<br> <sup>28</sup>perirono perché non ebbero saggezza,<br>perirono per la loro indolenza.<br> <sup>29</sup>Chi è salito al cielo e l'ha presa<br>e l'ha fatta scendere dalle nubi?<br> <sup>30</sup>Chi ha attraversato il mare e l'ha trovata<br>e l'ha comprata a prezzo d'oro puro?<br> <sup>31</sup>Nessuno conosce la sua via,<br>nessuno prende a cuore il suo sentiero.<br> <sup>32</sup>Ma colui che sa tutto, la conosce<br>e l'ha scrutata con la sua intelligenza,<br>colui che ha formato la terra per sempre<br>e l'ha riempita di quadrupedi,<br> <sup>33</sup>colui che manda la luce ed essa corre,<br>l'ha chiamata, ed essa gli ha obbedito con tremore.<br> <sup>34</sup>Le stelle hanno brillato nei loro posti di guardia<br>e hanno gioito;<br> <sup>35</sup>egli le ha chiamate ed hanno risposto: «Eccoci!»,<br>e hanno brillato di gioia per colui che le ha create.<br> <sup>36</sup>Egli è il nostro Dio,<br>e nessun altro può essere confrontato con lui.<br> <sup>37</sup>Egli ha scoperto ogni via della sapienza<br>e l'ha data a Giacobbe, suo servo,<br>a Israele, suo amato.<br> <sup>38</sup>Per questo è apparsa sulla terra<br>e ha vissuto fra gli uomini.<br></p>>