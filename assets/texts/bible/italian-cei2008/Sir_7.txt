<div class="titoli">Consigli vari sulla vita morale e sociale</div> <p><sup>1</sup>Non fare il male, perché il male non ti prenda.<br> <sup>2</sup>Stai lontano dall'iniquità ed essa si allontanerà da te.<br> <sup>3</sup>Figlio, non seminare nei solchi dell'ingiustizia<br>per non raccoglierne sette volte tanto.<br> <sup>4</sup>Non domandare al Signore il potere<br>né al re un posto di onore.<br> <sup>5</sup>Non farti giusto davanti al Signore<br>né saggio davanti al re.<br> <sup>6</sup>Non cercare di divenire giudice<br>se ti manca la forza di estirpare l'ingiustizia,<br>perché temeresti di fronte al potente<br>e getteresti una macchia sulla tua retta condotta.<br> <sup>7</sup>Non fare soprusi contro l'assemblea della città<br>e non degradarti in mezzo al popolo.<br> <sup>8</sup>Non ti impigliare due volte nel peccato,<br>perché neppure di uno resterai impunito.<br> <sup>9</sup>Non dire: «Egli guarderà all'abbondanza dei miei doni,<br>e quando farò l'offerta al Dio altissimo, egli l'accetterà».<br> <sup>10</sup>Non essere incostante nella tua preghiera<br>e non trascurare di fare elemosina.<br> <sup>11</sup>Non deridere un uomo dall'animo amareggiato,<br>perché c'è chi umilia e innalza.<br> <sup>12</sup>Non seminare menzogne contro tuo fratello<br>e non fare qualcosa di simile all'amico.<br> <sup>13</sup>Non ricorrere mai alla menzogna:<br>è un'abitudine che non porta alcun bene.<br> <sup>14</sup>Non parlare troppo nell'assemblea degli anziani<br>e non ripetere le parole della tua preghiera.<br> <sup>15</sup>Non disprezzare il lavoro faticoso,<br>in particolare l'agricoltura che Dio ha istituito.<br> <sup>16</sup>Non unirti alla moltitudine dei peccatori,<br>ricòrdati che la collera divina non tarderà.<br> <sup>17</sup>Umìliati profondamente,<br>perché castigo dell'empio sono fuoco e vermi.</p> <div class="titoli">Come comportarsi con gli amici e in famiglia...</div> <p><sup>18</sup>Non cambiare un amico per interesse<br>né un vero fratello per l'oro di Ofir.<br> <sup>19</sup>Non disdegnare una sposa saggia e buona,<br>poiché la sua amabilità vale più dell'oro.<br> <sup>20</sup>Non maltrattare un servo che lavora fedelmente<br>né l'operaio che si impegna totalmente.<br> <sup>21</sup>Ama il servo intelligente<br>e non rifiutargli la libertà.<br> <sup>22</sup>Hai bestiame? Abbine cura;<br>se ti è utile, resti in tuo possesso.<br> <sup>23</sup>Hai figli? Educali<br>e fa' loro piegare il collo fin dalla giovinezza.<br> <sup>24</sup>Hai figlie? Vigila sul loro corpo<br>e non mostrare loro un volto troppo indulgente.<br> <sup>25</sup>Fa' sposare tua figlia e avrai compiuto un grande affare,<br>ma dàlla a un uomo assennato.<br> <sup>26</sup>Hai una moglie secondo il tuo cuore? Non ripudiarla,<br>ma se non le vuoi bene, non fidarti.</p> <p><sup>27</sup>Onora tuo padre con tutto il cuore<br>e non dimenticare le doglie di tua madre.<br> <sup>28</sup>Ricorda che essi ti hanno generato:<br>che cosa darai loro in cambio di quanto ti hanno dato?<br> </p> <div class="titoli">... con i sacerdoti</div> <p><sup>29</sup>Con tutta l'anima temi il Signore<br>e abbi riverenza per i suoi sacerdoti.<br> <sup>30</sup>Ama con tutta la forza chi ti ha creato<br>e non trascurare i suoi ministri.<br> <sup>31</sup>Temi il Signore e onora il sacerdote,<br>dàgli la sua parte, come ti è stato comandato:<br>primizie, sacrifici di riparazione, offerta delle spalle,<br>vittima di santificazione e primizie delle cose sante.<br> <sup>32</sup>Anche al povero tendi la tua mano,<br>perché sia perfetta la tua benedizione.<br> <sup>33</sup>La tua generosità si estenda a ogni vivente,<br>ma anche al morto non negare la tua pietà.<br> <sup>34</sup>Non evitare coloro che piangono<br>e con gli afflitti móstrati afflitto.<br> <sup>35</sup>Non esitare a visitare un malato,<br>perché per questo sarai amato.<br> <sup>36</sup>In tutte le tue opere ricòrdati della tua fine<br>e non cadrai mai nel peccato.<br></p>