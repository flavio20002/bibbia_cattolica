<div class="titoli">Elogio di Simone</div> <p><sup>1</sup>Nell'anno centosettantadue il re Demetrio radunò le sue milizie e partì per la Media, per raccogliere rinforzi e combattere Trifone. <sup>2</sup>Ma Arsace, re della Persia e della Media, appena seppe che Demetrio era entrato nel suo territorio, mandò uno dei suoi generali per catturarlo vivo. <sup>3</sup>Costui venne, batté l'esercito di Demetrio, lo catturò e lo condusse ad Arsace e questi lo mise in carcere.<br> <sup>4</sup>Rimase tranquilla la terra di Giuda per tutta la vita di Simone;<br>egli cercò il bene della sua gente<br>e a loro fu gradito il suo potere<br>e la sua gloria per tutti i suoi giorni.<br> <sup>5</sup>In aggiunta a tutte le sue glorie<br>egli prese Giaffa per farne un porto<br>e aprì un accesso alle isole del mare.<br> <sup>6</sup>Ampliò i confini del suo popolo<br>e riconquistò la regione.<br> <sup>7</sup>Raccolse una turba di prigionieri<br>e si impadronì di Ghezer, di Bet-Sur e della Cittadella;<br>spazzò via da essa le impurità,<br>e nessuno gli si oppose.<br> <sup>8</sup>In pace si diedero a coltivare la loro terra;<br>il suolo dava i suoi prodotti<br>e gli alberi della campagna i loro frutti.<br> <sup>9</sup>I vecchi sedevano nelle piazze,<br>tutti deliberavano sugli interessi comuni,<br>i giovani indossavano splendide vesti<br>e armature di guerra.<br> <sup>10</sup>Alle città fornì vettovaglie,<br>e le munì con mezzi di difesa;<br>così divenne celebre il suo nome<br>e la sua gloria fino all'estremità della terra.<br> <sup>11</sup>Fece regnare sul paese la pace<br>e Israele gioì di grande letizia.<br> <sup>12</sup>Ognuno sedeva sotto la sua vite<br>e sotto il suo fico<br>e nessuno incuteva loro timore.<br> <sup>13</sup>Scomparve dal paese chi li avversava<br>e i re andarono in rovina in quei giorni.<br> <sup>14</sup>Confortò tutti i derelitti nel suo popolo;<br>ricercò la legge ed eliminò ogni iniquo e maligno.<br> <sup>15</sup>Diede splendore al tempio<br>e lo arricchì dei suoi arredi.<br> <sup>16</sup>Si sparse fino a Roma e a Sparta la notizia che era morto Giònata e se ne rattristarono molto. <sup>17</sup>Tuttavia, quando seppero che Simone, suo fratello, era divenuto sommo sacerdote al suo posto e continuava a mantenere il potere sulla regione e sulle città, <sup>18</sup>gli scrissero su tavolette di bronzo per rinnovare con lui l'amicizia e l'alleanza che avevano concluso con Giuda e Giònata, suoi fratelli. <sup>19</sup>I messaggi furono letti davanti all'assemblea a Gerusalemme. <sup>20</sup>Questa è la copia della lettera che inviarono gli Spartani:<br>«Le autorità e la cittadinanza degli Spartani a Simone, grande sacerdote, agli anziani, ai sacerdoti e al resto del popolo dei Giudei, loro fratelli, salute! <sup>21</sup>I messaggeri inviati al nostro popolo ci hanno riferito intorno alla vostra gloria e al vostro onore e noi ci siamo rallegrati per il loro arrivo. <sup>22</sup>Abbiamo registrato le loro dichiarazioni negli atti pubblici, in questi termini: «Numenio, figlio di Antioco, e Antìpatro, figlio di Giasone, messaggeri dei Giudei, sono giunti presso di noi per rinnovare l'amicizia con noi. <sup>23</sup>È piaciuto al popolo di ricevere questi uomini con ogni onore e inserire la copia del loro discorso nei registri a disposizione del pubblico, perché il popolo degli Spartani ne mantenga il ricordo. Ne è stata scritta una copia per Simone, il sommo sacerdote»».<br> <sup>24</sup>Successivamente Simone mandò a Roma Numenio con un grande scudo d'oro, del peso di mille mine, per confermare l'alleanza con loro.<br> <sup>25</sup>Quando il popolo seppe queste cose, si disse: «Quale contraccambio daremo a Simone e ai suoi figli? <sup>26</sup>Egli infatti e i suoi fratelli e la casa di suo padre sono stati saldi e hanno ricacciato da sé con le armi i nemici d'Israele e gli hanno restituito la libertà». Incisero perciò un'iscrizione su tavole di bronzo e l'apposero su colonne sul monte Sion. <sup>27</sup>Questa è la copia dell'iscrizione:<br>«Il diciotto di Elul dell'anno centosettantadue, che è il terzo anno di Simone, sommo sacerdote, in Asaramèl, <sup>28</sup>nella grande assemblea dei sacerdoti e del popolo, dei capi della nazione e degli anziani della regione, ci è stato reso noto: <sup>29</sup>Poiché più volte erano sorte guerre nel paese, Simone, figlio di Mattatia, sacerdote della stirpe di Ioarìb, e i suoi fratelli si gettarono nella mischia e si opposero agli avversari del loro popolo, perché restassero incolumi il santuario e la legge, procurando gloria grande al loro popolo. <sup>30</sup>Giònata diede unità alla nazione, ne divenne sommo sacerdote e poi fu riunito al suo popolo. <sup>31</sup>I loro nemici volevano invadere il loro paese e stendere la mano contro il santuario. <sup>32</sup>Simone allora si oppose e si batté per la sua nazione, spese molto del suo per dotare di armi le milizie della sua nazione e pagò loro il salario. <sup>33</sup>Inoltre fortificò le città della Giudea e Bet-Sur nel territorio della Giudea, dove prima c'era la roccaforte dei nemici, e vi pose un presidio di soldati giudei. <sup>34</sup>Fortificò anche Giaffa, situata sul mare, e Ghezer presso i confini di Azoto, nelle quali prima risiedevano i nemici; vi fece abitare dei Giudei e le rifornì di quanto era necessario al loro sostentamento. <sup>35</sup>Il popolo vide la fede di Simone e la gloria che egli si proponeva di procurare alla sua nazione; lo costituirono loro capo e sommo sacerdote per queste sue imprese e per la giustizia e la fede che egli aveva conservato al suo popolo e perché aveva cercato con ogni mezzo di elevare il suo popolo. <sup>36</sup>Nei suoi giorni si riuscì felicemente, per suo mezzo, a scacciare dal paese le nazioni e quelli che erano nella Città di Davide e a Gerusalemme, che si erano edificati la Cittadella e ne uscivano profanando i dintorni del santuario e recando offesa grande alla sua purità. <sup>37</sup>Egli vi insediò soldati giudei, la fortificò per la sicurezza della regione e della città ed elevò le mura di Gerusalemme. <sup>38</sup>Il re Demetrio quindi gli confermò il sommo sacerdozio, <sup>39</sup>lo ascrisse tra i suoi amici e gli conferì grandi onori. <sup>40</sup>Seppe infatti che i Giudei erano considerati amici, alleati e fratelli da parte dei Romani, e che questi erano andati incontro ai messaggeri di Simone con segni di onore, <sup>41</sup>che i Giudei e i sacerdoti avevano approvato che Simone fosse sempre loro condottiero e sommo sacerdote finché non sorgesse un profeta fedele, <sup>42</sup>che fosse loro stratega e avesse cura del santuario e fossero nominati da lui i sovrintendenti ai lavori, al paese, agli armamenti e alle fortezze, <sup>43</sup>che si prendesse cura del santuario, fosse da tutti obbedito e si scrivessero nel suo nome tutti i contratti del paese e vestisse di porpora e ornamenti d'oro. <sup>44</sup>Non dovrà essere lecito a nessuno del popolo né dei sacerdoti respingere alcuno di questi diritti o disobbedire ai suoi ordini o convocare riunioni senza il suo consenso e vestire di porpora e ornarsi della fibbia d'oro; <sup>45</sup>chiunque agirà contro questi decreti o ne respingerà qualcuno, sarà ritenuto colpevole. <sup>46</sup>Piacque a tutto il popolo sancire che Simone si comportasse secondo questi decreti. <sup>47</sup>Simone da parte sua accettò e gradì di esercitare il sommo sacerdozio, di essere anche stratega ed etnarca dei Giudei e dei sacerdoti e capo di tutti». <br> <sup>48</sup>Disposero che questa iscrizione fosse riportata su tavole di bronzo, da collocarsi nel recinto del santuario in luogo visibile, <sup>49</sup>e che se ne depositasse copia nel tesoro, perché fosse a disposizione di Simone e dei suoi figli.<br></p>