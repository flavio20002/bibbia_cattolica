<div class="titoli">A nulla serve la circoncisione da sola</div> <p><sup>1</sup>Che cosa dunque ha in più il Giudeo? E qual è l'utilità della circoncisione? <sup>2</sup>Grande, sotto ogni aspetto. Anzitutto perché a loro sono state affidate le parole di Dio. <sup>3</sup>Che dunque? Se alcuni furono infedeli, la loro infedeltà annullerà forse la fedeltà di Dio? <sup>4</sup>Impossibile! Sia chiaro invece che Dio è veritiero, mentre ogni uomo è mentitore, come sta scritto:</p> <p class="rientrato">Affinché tu sia riconosciuto giusto nelle tue parole<br> e vinca quando sei giudicato.</p> <p><sup>5</sup>Se però la nostra ingiustizia mette in risalto la giustizia di Dio, che diremo? Dio è forse ingiusto quando riversa su di noi la sua ira? Sto parlando alla maniera umana. <sup>6</sup>Impossibile! Altrimenti, come potrà Dio giudicare il mondo? <sup>7</sup>Ma se la verità di Dio abbondò nella mia menzogna, risplende di più per la sua gloria, perché anch'io sono giudicato ancora come peccatore? <sup>8</sup>E non è come alcuni ci fanno dire: «Facciamo il male perché ne venga il bene»; essi ci calunniano ed è giusto che siano condannati.<br> </p> <div class="titoli">Tutti sono colpevoli</div> <p><sup>9</sup>Che dunque? Siamo forse noi superiori? No! Infatti abbiamo già formulato l'accusa che, Giudei e Greci, tutti sono sotto il dominio del peccato, <sup>10</sup>come sta scritto:</p> <p class="rientrato">Non c'è nessun giusto, nemmeno uno, <br> <sup>11</sup>non c'è chi comprenda,<br>non c'è nessuno che cerchi Dio!<br> <sup>12</sup>Tutti hanno smarrito la via, insieme si sono corrotti;<br>non c'è chi compia il bene, non ce n'è neppure uno.<br> <sup>13</sup>La loro gola è un sepolcro spalancato,<br>tramavano inganni con la loro lingua,<br>veleno di serpenti è sotto le loro labbra,<br> <sup>14</sup>la loro bocca è piena di maledizione e di amarezza.<br> <sup>15</sup>I loro piedi corrono a versare sangue;<br> <sup>16</sup>rovina e sciagura è sul loro cammino<br> <sup>17</sup>e la via della pace non l'hanno conosciuta.<br> <sup>18</sup>Non c'è timore di Dio davanti ai loro occhi.</p> <p><sup>19</sup>Ora, noi sappiamo che quanto la Legge dice, lo dice per quelli che sono sotto la Legge, di modo che ogni bocca sia chiusa e il mondo intero sia riconosciuto colpevole di fronte a Dio. <sup>20</sup>Infatti in base alle opere della Legge nessun vivente sarà giustificato davanti a Dio, perché per mezzo della Legge si ha conoscenza del peccato.<br> </p> <div class="titoli">La giustizia di Dio</div> <p><sup>21</sup>Ora invece, indipendentemente dalla Legge, si è manifestata la giustizia di Dio, testimoniata dalla Legge e dai Profeti: <sup>22</sup>giustizia di Dio per mezzo della fede in Gesù Cristo, per tutti quelli che credono. Infatti non c'è differenza, <sup>23</sup>perché tutti hanno peccato e sono privi della gloria di Dio, <sup>24</sup>ma sono giustificati gratuitamente per la sua grazia, per mezzo della redenzione che è in Cristo Gesù. <sup>25</sup>È lui che Dio ha stabilito apertamente come strumento di espiazione, per mezzo della fede, nel suo sangue, a manifestazione della sua giustizia per la remissione dei peccati passati <sup>26</sup>mediante la clemenza di Dio, al fine di manifestare la sua giustizia nel tempo presente, così da risultare lui giusto e rendere giusto colui che si basa sulla fede in Gesù.<br> <sup>27</sup>Dove dunque sta il vanto? È stato escluso! Da quale legge? Da quella delle opere? No, ma dalla legge della fede. <sup>28</sup>Noi riteniamo infatti che l'uomo è giustificato per la fede, indipendentemente dalle opere della Legge. <sup>29</sup>Forse Dio è Dio soltanto dei Giudei? Non lo è anche delle genti? Certo, anche delle genti! <sup>30</sup>Poiché unico è il Dio che giustificherà i circoncisi in virtù della fede e gli incirconcisi per mezzo della fede. <sup>31</sup>Togliamo dunque ogni valore alla Legge mediante la fede? Nient'affatto, anzi confermiamo la Legge.<br></p>