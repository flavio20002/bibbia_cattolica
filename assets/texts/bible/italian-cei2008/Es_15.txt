<div class="titoli">Nel deserto: le tappe verso il sinai</div> <sup>1</sup>Allora Mosè e gli Israeliti cantarono questo canto al Signore e dissero: <br> <br>«Voglio cantare al Signore, <br>perché ha mirabilmente trionfato: <br>cavallo e cavaliere <br>ha gettato nel mare. <br> <br> <sup>2</sup>Mia forza e mio canto è il Signore, <br>egli è stato la mia salvezza. <br>È il mio Dio: lo voglio lodare, <br>il Dio di mio padre: lo voglio esaltare! <br> <br> <sup>3</sup>Il Signore è un guerriero, <br>Signore è il suo nome. <br> <br> <sup>4</sup>I carri del faraone e il suo esercito <br>li ha scagliati nel mare; <br>i suoi combattenti scelti <br>furono sommersi nel Mar Rosso. <br> <sup>5</sup>Gli abissi li ricoprirono, <br>sprofondarono come pietra. <br> <br> <sup>6</sup>La tua destra, Signore, <br>è gloriosa per la potenza, <br>la tua destra, Signore, <br>annienta il nemico; <br> <br> <sup>7</sup>con sublime maestà <br>abbatti i tuoi avversari, <br>scateni il tuo furore, <br>che li divora come paglia. <br> <br> <sup>8</sup>Al soffio della tua ira <br>si accumularono le acque, <br>si alzarono le onde come un argine, <br>si rappresero gli abissi nel fondo del mare. <br> <br> <sup>9</sup>Il nemico aveva detto: <br>«Inseguirò, raggiungerò, <br>spartirò il bottino, <br>se ne sazierà la mia brama; <br>sfodererò la spada, <br>li conquisterà la mia mano!». <br> <br> <sup>10</sup>Soffiasti con il tuo alito: <br>li ricoprì il mare, <br>sprofondarono come piombo <br>in acque profonde. <br> <br> <sup>11</sup>Chi è come te fra gli dèi, Signore? <br>Chi è come te, maestoso in santità, <br>terribile nelle imprese, <br>autore di prodigi? <p></p> <p><sup>12</sup>Stendesti la destra:<br>li inghiottì la terra.<br> <br> <sup>13</sup>Guidasti con il tuo amore<br>questo popolo che hai riscattato,<br>lo conducesti con la tua potenza<br>alla tua santa dimora.<br> <br> <sup>14</sup>Udirono i popoli: sono atterriti.<br>L'angoscia afferrò gli abitanti della Filistea.<br> <sup>15</sup>Allora si sono spaventati i capi di Edom,<br>il pànico prende i potenti di Moab;<br>hanno tremato tutti gli abitanti di Canaan.<br> <br> <sup>16</sup>Piómbino su di loro<br>paura e terrore;<br>per la potenza del tuo braccio<br>restino muti come pietra,<br>finché sia passato il tuo popolo, Signore,<br>finché sia passato questo tuo popolo,<br>che ti sei acquistato.<br> <br> <sup>17</sup>Tu lo fai entrare e lo pianti<br>sul monte della tua eredità,<br>luogo che per tua dimora,<br>Signore, hai preparato,<br>santuario che le tue mani,<br>Signore, hanno fondato.<br> <br> <sup>18</sup>Il Signore regni<br>in eterno e per sempre!».<br> <br> <sup>19</sup>Quando i cavalli del faraone, i suoi carri e i suoi cavalieri furono entrati nel mare, il Signore fece tornare sopra di essi le acque del mare, mentre gli Israeliti avevano camminato sull'asciutto in mezzo al mare. <sup>20</sup>Allora Maria, la profetessa, sorella di Aronne, prese in mano un tamburello: dietro a lei uscirono le donne con i tamburelli e con danze. <sup>21</sup>Maria intonò per loro il ritornello:<br> <br>«Cantate al Signore,<br>perché ha mirabilmente trionfato:<br>cavallo e cavaliere<br>ha gettato nel mare!».<br> <br> </p> <div class="titoli">NEL DESERTO: LE TAPPE VERSO IL SINAI</div> <div class="titoli">Le acque di Mara e di Elìm</div> <p><sup>22</sup>Mosè fece partire Israele dal Mar Rosso ed essi avanzarono verso il deserto di Sur. Camminarono tre giorni nel deserto senza trovare acqua. <sup>23</sup>Arrivarono a Mara, ma non potevano bere le acque di Mara, perché erano amare. Per questo furono chiamate Mara. <sup>24</sup>Allora il popolo mormorò contro Mosè: «Che cosa berremo?». <sup>25</sup>Egli invocò il Signore, il quale gli indicò un legno. Lo gettò nell'acqua e l'acqua divenne dolce. In quel luogo il Signore impose al popolo una legge e un diritto; in quel luogo lo mise alla prova. <sup>26</sup>Disse: «Se tu darai ascolto alla voce del Signore, tuo Dio, e farai ciò che è retto ai suoi occhi, se tu presterai orecchio ai suoi ordini e osserverai tutte le sue leggi, io non t'infliggerò nessuna delle infermità che ho inflitto agli Egiziani, perché io sono il Signore, colui che ti guarisce!».<br> <sup>27</sup>Poi arrivarono a Elìm, dove sono dodici sorgenti di acqua e settanta palme. Qui si accamparono presso l'acqua.<br></p>