<div class="titoli">Contro Moab</div> <p> <sup>1</sup>Così dice il Signore:<br>«Per tre misfatti di Moab<br>e per quattro non revocherò il mio decreto di condanna,<br>perché ha bruciato le ossa del re di Edom<br>per ridurle in calce.<br> <sup>2</sup>Manderò il fuoco a Moab<br>e divorerà i palazzi di Keriòt<br>e Moab morirà nel tumulto,<br>al grido di guerra, al suono del corno.<br> <sup>3</sup>Eliminerò dal suo seno chi governa,<br>ucciderò, insieme con lui, tutti i suoi prìncipi»,<br>dice il Signore.</p> <div class="titoli">Contro Giuda</div> <p> <sup>4</sup>Così dice il Signore:<br>«Per tre misfatti di Giuda<br>e per quattro non revocherò il mio decreto di condanna,<br>perché hanno rifiutato la legge del Signore<br>e non ne hanno osservato i precetti,<br>si sono lasciati traviare dagli idoli<br>che i loro padri avevano seguito.<br> <sup>5</sup>Manderò il fuoco a Giuda<br>e divorerà i palazzi di Gerusalemme».</p> <div class="titoli">Contro Israele</div> <p> <sup>6</sup>Così dice il Signore:<br>«Per tre misfatti d'Israele<br>e per quattro non revocherò il mio decreto di condanna,<br>perché hanno venduto il giusto per denaro<br>e il povero per un paio di sandali,<br> <sup>7</sup>essi che calpestano come la polvere della terra<br>la testa dei poveri<br>e fanno deviare il cammino dei miseri,<br>e padre e figlio vanno dalla stessa ragazza,<br>profanando così il mio santo nome.<br> <sup>8</sup>Su vesti prese come pegno si stendono<br>presso ogni altare<br>e bevono il vino confiscato come ammenda<br>nella casa del loro Dio.<br> <sup>9</sup>Eppure io ho sterminato davanti a loro l'Amorreo,<br>la cui statura era come quella dei cedri<br>e la forza come quella della quercia;<br>ho strappato i suoi frutti in alto<br>e le sue radici di sotto.<br> <sup>10</sup>Io vi ho fatto salire dalla terra d'Egitto<br>e vi ho condotto per quarant'anni nel deserto,<br>per darvi in possesso la terra dell'Amorreo.<br> <sup>11</sup>Ho fatto sorgere profeti fra i vostri figli<br>e nazirei fra i vostri giovani.<br>Non è forse così, o figli d'Israele?<br>Oracolo del Signore.<br> <sup>12</sup>Ma voi avete fatto bere vino ai nazirei<br>e ai profeti avete ordinato: «Non profetate!».<br> <sup>13</sup>Ecco, vi farò affondare nella terra,<br>come affonda un carro<br>quando è tutto carico di covoni.<br> <sup>14</sup>Allora nemmeno l'uomo agile potrà più fuggire<br>né l'uomo forte usare la sua forza,<br>il prode non salverà la sua vita<br> <sup>15</sup>né l'arciere resisterà,<br>non si salverà il corridore<br>né il cavaliere salverà la sua vita.<br> <sup>16</sup>Il più coraggioso fra i prodi<br>fuggirà nudo in quel giorno!».<br>Oracolo del Signore.<br></p>