<div class="titoli">Inno di ringraziamento</div> <p><sup>1</sup>Di Davide.<br><br> Ti rendo grazie, Signore, con tutto il cuore:<br> hai ascoltato le parole della mia bocca.<br> Non agli dèi, ma a te voglio cantare,</p> <p><sup>2</sup>mi prostro verso il tuo tempio santo.<br> Rendo grazie al tuo nome per il tuo amore e la tua fedeltà:<br> hai reso la tua promessa più grande del tuo nome.</p> <p><sup>3</sup>Nel giorno in cui ti ho invocato, mi hai risposto,<br> hai accresciuto in me la forza.</p> <p><sup>4</sup>Ti renderanno grazie, Signore, tutti i re della terra,<br> quando ascolteranno le parole della tua bocca.</p> <p><sup>5</sup>Canteranno le vie del Signore:<br> grande è la gloria del Signore!</p> <p><sup>6</sup>Perché eccelso è il Signore, ma guarda verso l'umile;<br> il superbo invece lo riconosce da lontano.</p> <p><sup>7</sup>Se cammino in mezzo al pericolo,<br> tu mi ridoni vita;<br> contro la collera dei miei avversari stendi la tua mano<br> e la tua destra mi salva.</p> <p><sup>8</sup>Il Signore farà tutto per me.<br> Signore, il tuo amore è per sempre:<br> non abbandonare l'opera delle tue mani.</p> <p></p>