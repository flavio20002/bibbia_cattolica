<div class="titoli">Davide apprende della sconfitta d'Israele</div> <p><sup>1</sup>Dopo la morte di Saul, Davide tornò dalla strage degli Amaleciti e rimase a Siklag due giorni. <sup>2</sup>Al terzo giorno ecco arrivare un uomo dal campo di Saul con la veste stracciata e col capo cosparso di polvere. Appena giunto presso Davide, cadde a terra e si prostrò. <sup>3</sup>Davide gli chiese: «Da dove vieni?». Rispose: «Sono fuggito dal campo d'Israele». <sup>4</sup>Davide gli domandò: «Come sono andate le cose? Su, dammi notizie!». Rispose: «È successo che il popolo è fuggito nel corso della battaglia, molti del popolo sono caduti e sono morti; anche Saul e suo figlio Giònata sono morti». <sup>5</sup>Davide chiese ancora al giovane che gli portava le notizie: «Come sai che sono morti Saul e suo figlio Giònata?». <sup>6</sup>Il giovane che recava la notizia rispose: «Ero capitato per caso sul monte Gèlboe e vidi Saul curvo sulla lancia: lo attaccavano carri e cavalieri. <sup>7</sup>Egli si volse indietro, mi vide e mi chiamò vicino. Dissi: «Eccomi!». <sup>8</sup>Mi chiese: «Chi sei tu?». Gli risposi: «Sono un Amalecita». <sup>9</sup>Mi disse: «Gèttati sopra di me e uccidimi: io sento i brividi, ma la vita è ancora tutta in me». <sup>10</sup>Io gli fui sopra e lo uccisi, perché capivo che non sarebbe sopravvissuto alla sua caduta. Poi presi il diadema che era sul suo capo e la catenella che aveva al braccio e li ho portati qui al mio signore».<br> <sup>11</sup>Davide afferrò le sue vesti e le stracciò; così fecero tutti gli uomini che erano con lui. <sup>12</sup>Essi alzarono lamenti, piansero e digiunarono fino a sera per Saul e Giònata, suo figlio, per il popolo del Signore e per la casa d'Israele, perché erano caduti di spada. <sup>13</sup>Davide chiese poi al giovane che aveva portato la notizia: «Di dove sei tu?». Rispose: «Sono figlio di un forestiero amalecita». <sup>14</sup>Davide gli disse allora: «Come non hai temuto di stendere la mano per uccidere il consacrato del Signore?». <sup>15</sup>Davide chiamò uno dei suoi giovani e gli disse: «Accòstati e aggrediscilo». Egli lo colpì subito e quegli morì. <sup>16</sup>Davide gridò a lui: «Il tuo sangue ricada sul tuo capo. Attesta contro di te la tua bocca che ha detto: «Io ho ucciso il consacrato del Signore!»».<br> </p> <div class="titoli">Lamento di Davide su Saul e Giònata</div> <p><sup>17</sup>Allora Davide intonò questo lamento su Saul e suo figlio Giònata <sup>18</sup>e ordinò che fosse insegnato ai figli di Giuda; è il canto dell'arco e si trova scritto nel libro del Giusto:<br> <sup>19</sup>«Il tuo vanto, Israele,<br>sulle tue alture giace trafitto!<br>Come sono caduti gli eroi?<br> <sup>20</sup>Non fatelo sapere in Gat,<br>non l'annunciate per le vie di Àscalon,<br>perché non ne facciano festa le figlie dei Filistei,<br>non ne gioiscano le figlie dei non circoncisi!<br> <sup>21</sup>O monti di Gèlboe, non più rugiada né pioggia su di voi<br>né campi da primizie,<br>perché qui fu rigettato lo scudo degli eroi;<br>lo scudo di Saul non fu unto con olio,<br> <sup>22</sup>ma col sangue dei trafitti, col grasso degli eroi.<br>O arco di Giònata! Non tornò mai indietro.<br>O spada di Saul! Non tornava mai a vuoto.<br> <sup>23</sup>O Saul e Giònata, amabili e gentili,<br>né in vita né in morte furono divisi;<br>erano più veloci delle aquile,<br>più forti dei leoni.<br> <sup>24</sup>Figlie d'Israele, piangete su Saul,<br>che con delizia vi rivestiva di porpora,<br>che appendeva gioielli d'oro sulle vostre vesti.<br> <sup>25</sup>Come son caduti gli eroi<br>in mezzo alla battaglia?<br>Giònata, sulle tue alture trafitto!<br> <sup>26</sup>Una grande pena ho per te,<br>fratello mio, Giònata!<br>Tu mi eri molto caro;<br>la tua amicizia era per me preziosa,<br>più che amore di donna.<br> <sup>27</sup>Come sono caduti gli eroi,<br>sono perite le armi?».<br></p>>