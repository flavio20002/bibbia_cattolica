<sup>1</sup>La seconda parte sorteggiata toccò a Simeone, alla tribù dei figli di Simeone secondo i loro casati. La loro eredità è in mezzo a quella dei figli di Giuda. <sup>2</sup>Ebbero nel loro territorio: Bersabea, Seba, Moladà, <sup>3</sup>Casar-Sual, Bala, Esem, <sup>4</sup>Eltolàd, Betul, Corma, <sup>5</sup>Siklag, Bet-Marcabòt, Casar-Susa, <sup>6</sup>Bet-Lebaòt e Saruchèn: tredici città e i loro villaggi; <sup>7</sup>En, Rimmon, Eter e Asan: quattro città e i loro villaggi; <sup>8</sup>tutti i villaggi che stanno intorno a queste città, fino a Baalàt-Beer, Ramat-Negheb. Questa è l'eredità della tribù dei figli di Simeone, secondo i loro casati. <sup>9</sup>L'eredità dei figli di Simeone fu presa dalla parte dei figli di Giuda, perché la parte dei figli di Giuda era troppo grande per loro; perciò i figli di Simeone ebbero la loro eredità in mezzo all'eredità di quelli. <br> <sup>10</sup>La terza parte sorteggiata toccò ai figli di Zàbulon, secondo i loro casati. Il confine del loro territorio si estendeva fino a Sarid. <sup>11</sup>Questo confine saliva a occidente verso Maralà e giungeva a Dabbeset e poi toccava il torrente che è di fronte a Iokneàm. <sup>12</sup>Da Sarid girava a oriente, dove sorge il sole, sino al confine di Chislot-Tabor; poi continuava verso Daberàt e saliva a Iafìa. <sup>13</sup>Di là passava verso oriente, dove sorge il sole, per Gat-Chefer, per Et-Kasìn, usciva verso Rimmon, girando fino a Nea. <sup>14</sup>Poi il confine piegava dal lato di settentrione verso Cannatòn e faceva capo alla valle d'Iftach-El. <sup>15</sup>Esso includeva inoltre Kattat, Naalàl, Simron, Idalà e Betlemme: dodici città e i loro villaggi. <sup>16</sup>Questa fu l'eredità dei figli di Zàbulon, secondo i loro casati: queste città e i loro villaggi. <br> <sup>17</sup>La quarta parte sorteggiata toccò a Ìssacar, ai figli d'Ìssacar, secondo i loro casati. <sup>18</sup>Il loro territorio comprendeva: Izreèl, Chesullòt, Sunem, <sup>19</sup>Cafaràim, Sion, Anacaràt, <sup>20</sup>Rabbit, Kisiòn, Abes, <sup>21</sup>Remet, En-Gannìm, En-Caddà e Bet-Passes. <sup>22</sup>Poi il confine giungeva a Tabor, Sacasìm, Bet-Semes e faceva capo al Giordano: sedici città e i loro villaggi. <sup>23</sup>Questa fu l'eredità della tribù dei figli d'Ìssacar, secondo i loro casati: queste città e i loro villaggi. <br> <sup>24</sup>La quinta parte sorteggiata toccò ai figli di Aser, secondo i loro casati. <sup>25</sup>Il loro territorio comprendeva: Chelkat, Calì, Beten, Acsaf, <sup>26</sup>Alammèlec, Amad, Misal. Il loro confine giungeva, verso occidente, al Carmelo e a Sicor-Libnat. <sup>27</sup>Poi piegava dal lato dove sorge il sole verso Bet-Dagon, toccava Zàbulon e la valle di Iftach-El a settentrione, Bet-Emek e Neièl, e si prolungava verso Cabul a sinistra <sup>28</sup>e verso Ebron, Recob, Cammon e Kana fino a Sidone la Grande. <sup>29</sup>Poi il confine piegava verso Rama fino alla fortezza di Tiro, girava verso Cosa e faceva capo al mare, incluse Mecallèb, Aczib, <sup>30</sup>Acco, Afek e Recob: ventidue città e i loro villaggi. <sup>31</sup>Questa fu l'eredità della tribù dei figli di Aser, secondo i loro casati: queste città e i loro villaggi. <br> <sup>32</sup>La sesta parte sorteggiata toccò ai figli di Nèftali, secondo i loro casati. <sup>33</sup>Il loro confine si estendeva da Chelef e dalla Quercia di Saanannìm ad Adamì-Nekeb e Iabneèl fino a Lakkum e faceva capo al Giordano; <sup>34</sup>poi il confine piegava a occidente verso Aznot-Tabor e di là continuava verso Cukok, giungeva a Zàbulon dal lato di mezzogiorno, ad Aser dal lato di ponente e a Giuda del Giordano dal lato di levante. <sup>35</sup>Le fortezze erano Siddìm, Ser, Cammat, Rakkat, Chinneret, <sup>36</sup>Adamà, Rama, Asor, <sup>37</sup>Kedes, Edrei, En-Asor, <sup>38</sup>Iron, Migdal-El, Corem, Bet-Anat e Bet-Semes: diciannove città e i loro villaggi. <sup>39</sup>Questa fu l'eredità della tribù dei figli di Nèftali, secondo i loro casati: queste città e i loro villaggi. <br> <sup>40</sup>La settima parte sorteggiata toccò alla tribù dei figli di Dan, secondo i loro casati. <sup>41</sup>Il confine della loro eredità comprendeva Sorea, Estaòl, Ir-Semes, <sup>42</sup>Saalabbìn, Àialon, Itla, <sup>43</sup>Elon, Timna, Ekron, <sup>44</sup>Eltekè, Ghibbetòn, Baalàt, <sup>45</sup>Ieud, Bene-Berak, Gat-Rimmon, <sup>46</sup>Me-Iarkon e Rakkon con il territorio di fronte a Giaffa. <sup>47</sup>Ma il territorio dei figli di Dan si estese più lontano, perché i figli di Dan andarono a combattere contro Lesem; la presero e la passarono a fil di spada, ne presero possesso, vi si stabilirono e la chiamarono Dan, dal nome di Dan loro capostipite. <sup>48</sup>Questa fu l'eredità della tribù dei figli di Dan, secondo i loro casati: queste città e i loro villaggi. <br> <sup>49</sup>Quando gli Israeliti ebbero finito di distribuire in eredità la terra secondo i suoi confini, diedero a Giosuè, figlio di Nun, una proprietà in mezzo a loro. <sup>50</sup>Secondo l'ordine del Signore, gli diedero la città che egli chiese: Timnat-Serach, sulle montagne di Èfraim. Egli costruì la città e vi stabilì la sua dimora. <sup>51</sup>Tali sono le eredità che il sacerdote Eleàzaro, Giosuè, figlio di Nun, e i capifamiglia delle tribù degli Israeliti distribuirono a sorte a Silo, davanti al Signore, all'ingresso della tenda del convegno. Così portarono a termine la divisione della terra. <br> <p></p>