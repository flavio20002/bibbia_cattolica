<div class="titoli">La gloria di Dio e la dignità dell'uomo</div> <p><sup>1</sup>Al maestro del coro. Su «I torchi». Salmo. Di Davide.<br><br> <sup>2</sup>O Signore, Signore nostro,<br> quanto è mirabile il tuo nome su tutta la terra!<br> Voglio innalzare sopra i cieli la tua magnificenza,</p> <p><sup>3</sup>con la bocca di bambini e di lattanti:<br> hai posto una difesa contro i tuoi avversari,<br> per ridurre al silenzio nemici e ribelli.</p> <p><sup>4</sup>Quando vedo i tuoi cieli, opera delle tue dita,<br> la luna e le stelle che tu hai fissato,</p> <p><sup>5</sup>che cosa è mai l'uomo perché di lui ti ricordi,<br> il figlio dell'uomo, perché te ne curi?</p> <p><sup>6</sup>Davvero l'hai fatto poco meno di un dio,<br> di gloria e di onore lo hai coronato.</p> <p><sup>7</sup>Gli hai dato potere sulle opere delle tue mani,<br> tutto hai posto sotto i suoi piedi:</p> <p><sup>8</sup>tutte le greggi e gli armenti<br> e anche le bestie della campagna,</p> <p><sup>9</sup>gli uccelli del cielo e i pesci del mare,<br> ogni essere che percorre le vie dei mari.</p> <p><sup>10</sup>O Signore, Signore nostro,<br> quanto è mirabile il tuo nome su tutta la terra!</p> <p></p>