<div class="titoli">Ammonimenti contro l'adulterio</div> <p><sup>1</sup>Figlio mio, fa' attenzione alla mia sapienza<br>e porgi l'orecchio alla mia intelligenza,<br> <sup>2</sup>perché tu possa conservare le mie riflessioni<br>e le tue labbra custodiscano la scienza.<br> <sup>3</sup>Veramente le labbra di una straniera stillano miele,<br>e più viscida dell'olio è la sua bocca;<br> <sup>4</sup>ma alla fine ella è amara come assenzio,<br>pungente come spada a doppio taglio.<br> <sup>5</sup>I suoi piedi scendono verso la morte,<br>i suoi passi conducono al regno dei morti,<br> <sup>6</sup>perché ella non bada alla via della vita,<br>i suoi sentieri si smarriscono e non se ne rende conto.<br> <sup>7</sup>Ora, figli, ascoltatemi<br>e non allontanatevi dalle parole della mia bocca.<br> <sup>8</sup>Tieni lontano da lei il tuo cammino<br>e non avvicinarti alla porta della sua casa,<br> <sup>9</sup>per non mettere in balìa di altri il tuo onore<br>e i tuoi anni alla mercé di un uomo crudele,<br> <sup>10</sup>perché non si sazino dei tuoi beni gli estranei,<br>e le tue fatiche non finiscano in casa di uno sconosciuto<br> <sup>11</sup>e tu non debba gemere alla fine,<br>quando deperiranno il tuo corpo e la tua carne,<br> <sup>12</sup>e tu debba dire: «Perché mai ho odiato l'istruzione<br>e il mio cuore ha disprezzato la correzione?<br> <sup>13</sup>Non ho ascoltato la voce dei miei maestri,<br>non ho prestato orecchio a chi m'istruiva.<br> <sup>14</sup>Per poco non mi sono trovato nel colmo dei mali<br>in mezzo alla folla e all'assemblea».<br> </p> <div class="titoli">Trova gioia nella donna della tua giovinezza</div> <p><sup>15</sup>Bevi l'acqua della tua cisterna<br>e quella che zampilla dal tuo pozzo,<br> <sup>16</sup>perché non si effondano al di fuori le tue sorgenti<br>e nelle piazze i tuoi ruscelli,<br> <sup>17</sup>ed essi siano per te solo<br>e non per degli estranei che sono con te.<br> <sup>18</sup>Sia benedetta la tua sorgente,<br>e tu trova gioia nella donna della tua giovinezza:<br> <sup>19</sup>cerva amabile, gazzella graziosa,<br>i suoi seni ti inebrino sempre,<br>sii sempre invaghito del suo amore!<br> <sup>20</sup>Perché, figlio mio, perderti per la straniera<br>e stringerti al petto di una sconosciuta?<br> <sup>21</sup>Poiché sono davanti agli occhi del Signore le vie dell'uomo,<br>egli bada a tutti i suoi sentieri.<br> <sup>22</sup>L'empio è preda delle sue iniquità,<br>è tenuto stretto dalle funi del suo peccato.<br> <sup>23</sup>Egli morirà per mancanza d'istruzione,<br>si perderà per la sua grande stoltezza.<br></p>