<div class="titoli">Compiti e nuovo censimento dei leviti</div> <p><sup>1</sup>Il Signore parlò a Mosè e ad Aronne e disse: <sup>2</sup>«Fate il computo dei figli di Keat, tra i figli di Levi, secondo le loro famiglie e secondo i loro casati paterni, <sup>3</sup>dai trent'anni fino ai cinquant'anni, di quanti fanno parte di una schiera, prestando servizio nella tenda del convegno. <br> <sup>4</sup>Questo è il servizio dei figli di Keat nella tenda del convegno. È cosa santissima. <sup>5</sup>Quando si leveranno le tende, verranno Aronne e i suoi figli, caleranno il velo della cortina e copriranno con esso l'arca della Testimonianza; <sup>6</sup>poi porranno sull'arca una coperta di pelli di tasso, vi stenderanno sopra un drappo tutto di porpora viola e metteranno a posto le stanghe.<br> <sup>7</sup>Poi stenderanno un drappo di porpora viola sulla tavola dell'offerta e vi metteranno sopra i piatti, le coppe, le anfore, le tazze per le libagioni; sopra vi sarà il pane perenne. <sup>8</sup>Su queste cose stenderanno un drappo scarlatto e lo copriranno con una coperta di pelli di tasso e collocheranno le stanghe.<br> <sup>9</sup>Prenderanno un drappo di porpora viola e copriranno il candelabro per l'illuminazione, le sue lampade, i suoi smoccolatoi, i suoi portacenere e tutti i vasi per l'olio di cui si servono. <sup>10</sup>Metteranno il candelabro con tutti i suoi accessori in una coperta di pelli di tasso e lo metteranno sopra la portantina.<br> <sup>11</sup>Sopra l'altare d'oro stenderanno un drappo di porpora viola e lo copriranno con una coperta di pelli di tasso e collocheranno le stanghe.<br> <sup>12</sup>Prenderanno tutti gli arredi che si usano per il servizio nel santuario, li metteranno in un drappo di porpora viola, li avvolgeranno in una coperta di pelli di tasso e li metteranno sopra la portantina.<br> <sup>13</sup>Toglieranno il grasso bruciato dall'altare e stenderanno su di esso un drappo scarlatto; <sup>14</sup>vi metteranno sopra tutti gli arredi di cui si servono, i bracieri, le forcelle, le palette, i vasi per l'aspersione, tutti gli accessori dell'altare e vi stenderanno sopra una coperta di pelli di tasso e collocheranno le stanghe.<br> <sup>15</sup>Quando Aronne e i suoi figli avranno finito di coprire il santuario e tutti gli arredi del santuario, al momento di levare le tende, i figli di Keat verranno per trasportarlo; ma non toccheranno il santuario, perché non muoiano. Questo è l'incarico dei figli di Keat nella tenda del convegno.<br> <sup>16</sup>Eleàzaro, figlio del sacerdote Aronne, avrà la sorveglianza dell'olio per l'illuminazione, dell'incenso aromatico, dell'offerta perenne e dell'olio dell'unzione, e la sorveglianza di tutta la Dimora e di quanto contiene, sia del santuario sia dei suoi arredi».<br> <sup>17</sup>Il Signore parlò a Mosè e ad Aronne e disse: <sup>18</sup>«Non provocate l'eliminazione della tribù delle famiglie dei Keatiti di mezzo ai leviti; <sup>19</sup>ma fate questo per loro, perché vivano e non muoiano nell'accostarsi al Santo dei Santi: Aronne e i suoi figli vengano e assegnino ciascuno di loro al proprio servizio e al proprio incarico. <sup>20</sup>Non entrino essi a guardare neanche per un istante il santuario, perché morirebbero».<br> <sup>21</sup>Il Signore parlò a Mosè e disse: <sup>22</sup>«Si faccia il computo anche dei figli di Gherson, secondo i loro casati paterni, secondo le loro famiglie. <sup>23</sup>Dai trent'anni fino ai cinquant'anni li censirai, quanti fanno parte di una schiera, prestando servizio nella tenda del convegno. <sup>24</sup>Questo è il servizio delle famiglie dei Ghersoniti, quello che dovranno fare e quello che dovranno portare. <sup>25</sup>Essi porteranno i teli della Dimora e la tenda del convegno, la sua copertura, la copertura di pelli di tasso che vi è sopra e la cortina all'ingresso della tenda del convegno, <sup>26</sup>i tendaggi del recinto, la cortina all'ingresso del recinto, che è attorno alla Dimora e all'altare, le loro corde e tutti gli arredi per il loro servizio, e tutto quanto è predisposto perché prestino servizio. <sup>27</sup>Tutto il servizio dei Ghersoniti sarà agli ordini di Aronne e dei suoi figli, per quanto dovranno portare e per quanto dovranno fare. E affiderete loro in custodia quanto dovranno portare. <sup>28</sup>Tale è il servizio delle famiglie dei figli dei Ghersoniti nella tenda del convegno; il loro servizio dipenderà da Itamàr, figlio del sacerdote Aronne.<br> <sup>29</sup>Censirai i figli di Merarì secondo le loro famiglie, secondo i loro casati paterni; <sup>30</sup>dai trent'anni fino ai cinquant'anni li censirai, quanti fanno parte di una schiera, prestando servizio nella tenda del convegno. <sup>31</sup>Questo è quanto è affidato alla loro custodia e quello che dovranno trasportare come loro servizio nella tenda del convegno: le assi della Dimora, le sue stanghe, le sue colonne, le sue basi, <sup>32</sup>le colonne del recinto tutt'intorno, le loro basi, i loro picchetti, le loro corde, tutti i loro arredi e tutto il loro impianto. Elencherete per nome gli oggetti affidati alla loro custodia e che essi dovranno trasportare. <sup>33</sup>Tale è il servizio delle famiglie dei figli di Merarì, secondo tutto il loro servizio nella tenda del convegno, sotto gli ordini di Itamàr, figlio del sacerdote Aronne».<br> <sup>34</sup>Mosè, Aronne e i prìncipi della comunità censirono i figli dei Keatiti secondo le loro famiglie, secondo i loro casati paterni, <sup>35</sup>dai trent'anni fino ai cinquant'anni, quanti facevano parte di una schiera, prestando servizio nella tenda del convegno. <sup>36</sup>I loro censiti secondo le loro famiglie furono duemilasettecentocinquanta. <sup>37</sup>Questi appartengono alle famiglie dei Keatiti, di cui si fece il censimento, quanti prestavano servizio nella tenda del convegno, che Mosè e Aronne censirono secondo l'ordine che il Signore aveva dato per mezzo di Mosè.<br> <sup>38</sup>I censiti dei figli di Gherson secondo le loro famiglie, secondo i loro casati paterni, <sup>39</sup>dai trent'anni fino ai cinquant'anni, quanti facevano parte di una schiera, prestando servizio nella tenda del convegno, <sup>40</sup>quelli di cui si fece il censimento secondo le loro famiglie, secondo i loro casati paterni, furono duemilaseicentotrenta. <sup>41</sup>Questi appartengono alle famiglie dei figli di Gherson, di cui si fece il censimento, quanti prestavano servizio nella tenda del convegno, che Mosè e Aronne censirono secondo l'ordine del Signore.<br> <sup>42</sup>I censiti delle famiglie dei figli di Merarì secondo le loro famiglie, secondo i loro casati paterni, <sup>43</sup>dai trent'anni fino ai cinquant'anni, quanti facevano parte di una schiera, prestando servizio nella tenda del convegno, <sup>44</sup>quelli di cui si fece il censimento, secondo le loro famiglie, furono tremiladuecento. <sup>45</sup>Questi appartengono alle famiglie dei figli di Merarì, che Mosè e Aronne censirono secondo l'ordine che il Signore aveva dato per mezzo di Mosè.<br> <sup>46</sup>Tutti i censiti che Mosè, Aronne e i prìncipi d'Israele censirono presso i leviti, secondo le loro famiglie, secondo i loro casati paterni, <sup>47</sup>dai trent'anni fino ai cinquant'anni, quanti prestavano servizio di lavoro e servizio di trasporto nella tenda del convegno, <sup>48</sup>tutti quelli di cui si fece il censimento, furono ottomilacinquecentoottanta. <sup>49</sup>Per ordine del Signore li censirono, per mezzo di Mosè, uno per uno, assegnando a ciascuno il servizio che doveva fare e ciò che doveva trasportare. Il loro censimento fu quello che il Signore aveva ordinato a Mosè.<br></p>>