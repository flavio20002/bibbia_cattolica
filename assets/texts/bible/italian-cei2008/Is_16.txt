<sup>1</sup>Mandate l'agnello <br>al signore della regione, <br>da Sela del deserto <br>al monte della figlia di Sion. <br> <sup>2</sup>Come un uccello fuggitivo, <br>come una nidiata dispersa <br>saranno le figlie di Moab <br>ai guadi dell'Arnon. <br> <sup>3</sup>Dacci un consiglio, <br>prendi una decisione! <br>Rendi come la notte la tua ombra <br>in pieno mezzogiorno; <br>nascondi i dispersi, <br>non tradire i fuggiaschi. <br> <sup>4</sup>Siano tuoi ospiti <br>i dispersi di Moab; <br>sii loro rifugio di fronte al devastatore. <br>Quando sarà estinto il tiranno <br>e finita la devastazione, <br>scomparso il distruttore della regione, <br> <sup>5</sup>allora sarà stabilito un trono sulla mansuetudine, <br>vi siederà con tutta fedeltà, nella tenda di Davide, <br>un giudice sollecito del diritto <br>e pronto alla giustizia. <br> <sup>6</sup>Abbiamo udito l'orgoglio di Moab, <br>il grande orgoglioso, <br>la sua alterigia, il suo orgoglio, la sua tracotanza, <br>l'inconsistenza delle sue chiacchiere. <br> <sup>7</sup>Per questo i Moabiti innalzano un lamento per Moab, <br>si lamentano tutti; <br>per le focacce di uva di Kir-Carèset <br>gemono tutti costernati. <br> <sup>8</sup>Sono squallidi i campi di Chesbon, <br>come pure la vigna di Sibma. <br>Signori di popoli <br>ne hanno spezzato i tralci <br>che raggiungevano Iazer, <br>penetravano fin nel deserto; <br>i loro rami si estendevano liberamente, <br>arrivavano al mare. <br> <sup>9</sup>Per questo io piangerò con il pianto di Iazer <br>sulla vigna di Sibma. <br>Ti inonderò con le mie lacrime, <br>o Chesbon, o Elalè, <br>perché sui tuoi frutti e sulla tua vendemmia <br>è piombato un grido. <br> <sup>10</sup>Sono scomparse gioia e allegria dai frutteti; <br>nelle vigne non si levano più lieti clamori <br>né si grida più allegramente. <br>Il vino nei tini non lo pigia il pigiatore, <br>il grido di gioia è finito. <br> <sup>11</sup>Perciò le mie viscere fremono <br>per Moab come una cetra, <br>il mio intimo freme per Kir-Carèset. <br> <sup>12</sup>Si vedrà Moab affaticarsi sulle alture <br>e venire nel suo santuario per pregare, <br>ma senza successo. <br> <sup>13</sup>Questo è il messaggio che pronunciò un tempo il Signore su Moab. <sup>14</sup>Ma ora il Signore dice: «In tre anni, come gli anni di un salariato, sarà svilita la gloria di Moab con tutta la sua numerosa popolazione. Ne rimarrà solo un resto, piccolo e insignificante». <br> <p></p>