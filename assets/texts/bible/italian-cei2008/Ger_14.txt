<div class="titoli">La grande siccità</div> <p><sup>1</sup>Parola rivolta dal Signore a Geremia in occasione della siccità.</p> <p><sup>2</sup>Giuda è in lutto,<br>le sue porte languiscono,<br>sono a terra nello squallore;<br>il gemito di Gerusalemme sale al cielo.<br> <sup>3</sup>I suoi nobili mandano i servi in cerca d'acqua;<br>si recano ai pozzi,<br>ma non ne trovano,<br>e tornano con i recipienti vuoti;<br>sono pieni di delusione, di confusione,<br>si coprono il capo.<br> <sup>4</sup>Il terreno è screpolato,<br>perché non cade pioggia nel paese:<br>gli agricoltori delusi<br>si coprono il capo.<br> <sup>5</sup>Anche la cerva nei campi<br>partorisce e abbandona il cerbiatto,<br>perché non c'è erba.<br> <sup>6</sup>Gli asini selvatici, fermi sui colli,<br>aspirano l'aria come sciacalli,<br>con gli occhi languidi,<br>perché non ci sono pascoli.<br> <sup>7</sup>«Le nostre iniquità testimoniano contro di noi,<br>ma tu, Signore, agisci per il tuo nome!<br>Molte sono le nostre infedeltà,<br>abbiamo peccato contro di te.<br> <sup>8</sup>O speranza d'Israele,<br>suo salvatore al tempo della sventura,<br>perché vuoi essere come un forestiero nella terra<br>e come un viandante che si ferma solo una notte?<br> <sup>9</sup>Perché vuoi essere come un uomo sbigottito,<br>come un forte incapace di aiutare?<br>Eppure tu sei in mezzo a noi, Signore,<br>il tuo nome è invocato su di noi,<br>non abbandonarci!».</p> <p><sup>10</sup>Così dice il Signore riguardo a questo popolo: «A loro piace fare i vagabondi, non stanno attenti ai loro passi». Ma il Signore non li gradisce; ora ricorda la loro iniquità, chiede conto dei loro peccati.<br> <sup>11</sup>Il Signore mi ha detto: «Non pregare per questo popolo, per il suo benessere. <sup>12</sup>Anche se digiuneranno, non ascolterò la loro supplica; se offriranno olocausti e sacrifici, non li gradirò, ma li distruggerò con la spada, la fame e la peste». <sup>13</sup>Allora ho soggiunto: «Ahimè, Signore Dio! Dicono i profeti: «Non vedrete la spada, non soffrirete la fame, ma vi concederò una pace autentica in questo luogo»». <sup>14</sup>Il Signore mi ha detto: «I profeti hanno proferito menzogne nel mio nome; io non li ho inviati, non ho dato loro ordini né ho parlato loro. Vi annunciano visioni false, predizioni che sono invenzioni e fantasie della loro mente. <sup>15</sup>Perciò così dice il Signore: I profeti che profetizzano nel mio nome, senza che io li abbia inviati, e affermano: «Spada e fame non ci saranno in questo paese», questi profeti finiranno di spada e di fame. <sup>16</sup>Gli uomini ai quali essi profetizzano saranno gettati per le strade di Gerusalemme, morti di fame e di spada, e nessuno seppellirà loro, le loro donne, i loro figli e le loro figlie. Io rovescerò su di essi la loro malvagità.</p> <p><sup>17</sup>Tu riferirai questa parola:<br>I miei occhi grondano lacrime<br>notte e giorno, senza cessare,<br>perché da grande calamità<br>è stata colpita la vergine,<br>figlia del mio popolo,<br>da una ferita mortale.<br> <sup>18</sup>Se esco in aperta campagna,<br>ecco le vittime della spada;<br>se entro nella città,<br>ecco chi muore di fame.<br>Anche il profeta e il sacerdote<br>si aggirano per la regione senza comprendere».<br> <sup>19</sup>Hai forse rigettato completamente Giuda,<br>oppure ti sei disgustato di Sion?<br>Perché ci hai colpiti, senza più rimedio per noi?<br>Aspettavamo la pace, ma non c'è alcun bene,<br>il tempo della guarigione, ed ecco il terrore!<br> <sup>20</sup>Riconosciamo, Signore, la nostra infedeltà,<br>la colpa dei nostri padri:<br>abbiamo peccato contro di te.<br> <sup>21</sup>Ma per il tuo nome non respingerci,<br>non disonorare il trono della tua gloria.<br>Ricòrdati! Non rompere la tua alleanza con noi.<br> <sup>22</sup>Fra gli idoli vani delle nazioni c'è qualcuno che può far piovere?<br>Forse che i cieli da sé mandano rovesci?<br>Non sei piuttosto tu, Signore, nostro Dio?<br>In te noi speriamo,<br>perché tu hai fatto tutto questo.<br></p>