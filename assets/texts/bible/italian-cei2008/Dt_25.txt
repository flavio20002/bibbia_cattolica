<div class="titoli">Legge del levirato</div> <sup>1</sup>Quando sorgerà una lite fra alcuni uomini e verranno in giudizio, i giudici che sentenzieranno, assolveranno l'innocente e condanneranno il colpevole. <sup>2</sup>Se il colpevole avrà meritato di essere fustigato, il giudice lo farà stendere per terra e fustigare in sua presenza, con un numero di colpi proporzionato alla gravità della sua colpa. <sup>3</sup>Gli farà dare non più di quaranta colpi, perché, aggiungendo altre battiture a queste, la punizione non risulti troppo grave e il tuo fratello resti infamato ai tuoi occhi. <br> <sup>4</sup>Non metterai la museruola al bue mentre sta trebbiando. <br> <div class="titoli">Legge del levirato</div> <p><sup>5</sup>Quando i fratelli abiteranno insieme e uno di loro morirà senza lasciare figli, la moglie del defunto non si sposerà con uno di fuori, con un estraneo. Suo cognato si unirà a lei e se la prenderà in moglie, compiendo così verso di lei il dovere di cognato. <sup>6</sup>Il primogenito che ella metterà al mondo, andrà sotto il nome del fratello morto, perché il nome di questi non si estingua in Israele. <sup>7</sup>Ma se quell'uomo non ha piacere di prendere la cognata, ella salirà alla porta degli anziani e dirà: «Mio cognato rifiuta di assicurare in Israele il nome del fratello; non acconsente a compiere verso di me il dovere di cognato». <sup>8</sup>Allora gli anziani della sua città lo chiameranno e gli parleranno. Se egli persiste e dice: «Non ho piacere di prenderla», <sup>9</sup>allora sua cognata gli si avvicinerà in presenza degli anziani, gli toglierà il sandalo dal piede, gli sputerà in faccia e proclamerà: «Così si fa all'uomo che non vuole ricostruire la famiglia del fratello». <sup>10</sup>La sua sarà chiamata in Israele la famiglia dello scalzato.<br> </p> <div class="titoli">Ordinamenti vari</div> <p><sup>11</sup>Se alcuni verranno a contesa fra di loro e la moglie dell'uno si avvicinerà per liberare il marito dalle mani di chi lo percuote e stenderà la mano per afferrare costui nelle parti vergognose, <sup>12</sup>tu le taglierai la mano. Il tuo occhio non dovrà avere compassione.<br> <sup>13</sup>Non avrai nel tuo sacchetto due pesi diversi, uno grande e uno piccolo. <sup>14</sup>Non avrai in casa due tipi di efa , una grande e una piccola. <sup>15</sup>Terrai un peso completo e giusto, terrai un'efa completa e giusta, perché tu possa avere lunga vita nel paese che il Signore, tuo Dio, ti dà. <sup>16</sup>Poiché chiunque compie tali cose, chiunque commette ingiustizia è in abominio al Signore, tuo Dio.<br> </p> <div class="titoli">Versetti di transizione</div> <p><sup>17</sup>Ricòrdati di ciò che ti ha fatto Amalèk lungo il cammino, quando uscivate dall'Egitto: <sup>18</sup>come ti assalì lungo il cammino e aggredì nella tua carovana tutti i più deboli della retroguardia, mentre tu eri stanco e sfinito. Non ebbe alcun timor di Dio. <sup>19</sup>Quando dunque il Signore, tuo Dio, ti avrà assicurato tranquillità, liberandoti da tutti i tuoi nemici all'intorno nella terra che il Signore, tuo Dio, sta per darti in eredità, cancellerai la memoria di Amalèk sotto il cielo. Non dimenticare! <br></p>