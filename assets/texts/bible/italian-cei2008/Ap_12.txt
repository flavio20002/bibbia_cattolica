<div class="titoli">LA GRANDE TRIBOLAZIONE</div> <div class="titoli">La donna e il drago</div> <p><sup>1</sup>Un segno grandioso apparve nel cielo: una donna vestita di sole, con la luna sotto i suoi piedi e, sul capo, una corona di dodici stelle. <sup>2</sup>Era incinta, e gridava per le doglie e il travaglio del parto. <sup>3</sup>Allora apparve un altro segno nel cielo: un enorme drago rosso, con sette teste e dieci corna e sulle teste sette diademi; <sup>4</sup>la sua coda trascinava un terzo delle stelle del cielo e le precipitava sulla terra. Il drago si pose davanti alla donna, che stava per partorire, in modo da divorare il bambino appena lo avesse partorito. <sup>5</sup>Essa partorì un figlio maschio, destinato a governare tutte le nazioni con scettro di ferro, e suo figlio fu rapito verso Dio e verso il suo trono. <sup>6</sup>La donna invece fuggì nel deserto, dove Dio le aveva preparato un rifugio perché vi fosse nutrita per milleduecentosessanta giorni.<br> <sup>7</sup>Scoppiò quindi una guerra nel cielo: Michele e i suoi angeli combattevano contro il drago. Il drago combatteva insieme ai suoi angeli, <sup>8</sup>ma non prevalse e non vi fu più posto per loro in cielo. <sup>9</sup>E il grande drago, il serpente antico, colui che è chiamato diavolo e il Satana e che seduce tutta la terra abitata, fu precipitato sulla terra e con lui anche i suoi angeli. <sup>10</sup>Allora udii una voce potente nel cielo che diceva:</p> <p class="rientrato">«Ora si è compiuta<br>la salvezza, la forza e il regno del nostro Dio<br>e la potenza del suo Cristo,<br>perché è stato precipitato<br>l'accusatore dei nostri fratelli,<br>colui che li accusava davanti al nostro Dio<br>giorno e notte.<br> <sup>11</sup>Ma essi lo hanno vinto<br>grazie al sangue dell'Agnello<br>e alla parola della loro testimonianza,<br>e non hanno amato la loro vita<br>fino a morire.<br> <sup>12</sup>Esultate, dunque, o cieli<br>e voi che abitate in essi.<br>Ma guai a voi, terra e mare,<br>perché il diavolo è disceso sopra di voi<br>pieno di grande furore,<br>sapendo che gli resta poco tempo».</p> <p><sup>13</sup>Quando il drago si vide precipitato sulla terra, si mise a perseguitare la donna che aveva partorito il figlio maschio. <sup>14</sup>Ma furono date alla donna le due ali della grande aquila, perché volasse nel deserto verso il proprio rifugio, dove viene nutrita per un tempo, due tempi e la metà di un tempo, lontano dal serpente. <sup>15</sup>Allora il serpente vomitò dalla sua bocca come un fiume d'acqua dietro alla donna, per farla travolgere dalle sue acque. <sup>16</sup>Ma la terra venne in soccorso alla donna: aprì la sua bocca e inghiottì il fiume che il drago aveva vomitato dalla propria bocca.<br> <sup>17</sup>Allora il drago si infuriò contro la donna e se ne andò a fare guerra contro il resto della sua discendenza, contro quelli che custodiscono i comandamenti di Dio e sono in possesso della testimonianza di Gesù.<br> <sup>18</sup>E si appostò sulla spiaggia del mare.<br></p>