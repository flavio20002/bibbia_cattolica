<div class="titoli">La moderazione di Dio verso i Cananei</div> <sup>1</sup>Poiché il tuo spirito incorruttibile è in tutte le cose. <br> <sup>2</sup>Per questo tu correggi a poco a poco quelli che sbagliano <br>e li ammonisci ricordando loro in che cosa hanno peccato, <br>perché, messa da parte ogni malizia, credano in te, Signore. <br> <div class="titoli">La moderazione di Dio verso i Cananei</div> <p><sup>3</sup>Tu hai odiato gli antichi abitanti della tua terra santa,<br> <sup>4</sup>perché compivano delitti ripugnanti,<br>pratiche di magia e riti sacrileghi.<br> <sup>5</sup>Questi spietati uccisori dei loro figli,<br>divoratori di visceri in banchetti di carne umana e di sangue,<br>iniziati in orgiastici riti,<br> <sup>6</sup>genitori che uccidevano vite indifese,<br>hai voluto distruggere per mezzo dei nostri padri,<br> <sup>7</sup>perché la terra a te più cara di tutte<br>ricevesse una degna colonia di figli di Dio.<br> <sup>8</sup>Ma hai avuto indulgenza anche di costoro, perché sono uomini,<br>mandando loro vespe come avanguardie del tuo esercito,<br>perché li sterminassero a poco a poco.<br> </p> <div class="titoli">La bontà di Dio spinge alla conversione...</div> <p><sup>9</sup>Pur potendo in battaglia dare gli empi nelle mani dei giusti,<br>oppure annientarli all'istante<br>con bestie terribili o con una parola inesorabile,<br> <sup>10</sup>giudicando invece a poco a poco, lasciavi posto al pentimento, <br>sebbene tu non ignorassi che la loro razza era cattiva<br>e la loro malvagità innata,<br>e che la loro mentalità non sarebbe mai cambiata,<br> <sup>11</sup>perché era una stirpe maledetta fin da principio;<br>e non perché avessi timore di qualcuno<br>tu concedevi l'impunità per le cose in cui avevano peccato.<br> <sup>12</sup>E chi domanderà: «Che cosa hai fatto?»,<br>o chi si opporrà a una tua sentenza?<br>Chi ti citerà in giudizio<br>per aver fatto perire popoli che tu avevi creato?<br>Chi si costituirà contro di te <br>come difensore di uomini ingiusti?<br> <sup>13</sup>Non c'è Dio fuori di te, che abbia cura di tutte le cose,<br>perché tu debba difenderti dall'accusa di giudice ingiusto.<br> <sup>14</sup>Né un re né un sovrano potrebbero affrontarti<br>in difesa di quelli che hai punito.<br> <sup>15</sup>Tu, essendo giusto, governi tutto con giustizia.<br>Consideri incompatibile con la tua potenza<br>condannare chi non merita il castigo.<br> <sup>16</sup>La tua forza infatti è il principio della giustizia,<br>e il fatto che sei padrone di tutti, ti rende indulgente con tutti.<br> <sup>17</sup>Mostri la tua forza<br>quando non si crede nella pienezza del tuo potere,<br>e rigetti l'insolenza di coloro che pur la conoscono.<br> <sup>18</sup>Padrone della forza, tu giudichi con mitezza<br>e ci governi con molta indulgenza,<br>perché, quando vuoi, tu eserciti il potere.<br> </p> <div class="titoli">... ed è un esempio per tutti</div> <p><sup>19</sup>Con tale modo di agire hai insegnato al tuo popolo<br>che il giusto deve amare gli uomini,<br>e hai dato ai tuoi figli la buona speranza<br>che, dopo i peccati, tu concedi il pentimento.<br> <sup>20</sup>Se infatti i nemici dei tuoi figli, pur meritevoli di morte,<br>tu hai punito con tanto riguardo e indulgenza,<br>concedendo tempo e modo per allontanarsi dalla loro malvagità,<br> <sup>21</sup>con quanta maggiore attenzione hai giudicato i tuoi figli,<br>con i cui padri concludesti, giurando,<br>alleanze di così buone promesse!<br> <sup>22</sup>Mentre dunque correggi noi,<br>tu colpisci i nostri nemici in tanti modi,<br>perché nel giudicare riflettiamo sulla tua bontà<br>e ci aspettiamo misericordia, quando siamo giudicati.<br> <sup>23</sup>Perciò quanti vissero ingiustamente con stoltezza<br>tu li hai tormentati con i loro stessi abomini.<br> <sup>24</sup>Essi si erano allontanati troppo sulla via dell'errore,<br>scambiando per dèi gli animali più abietti e più ripugnanti,<br>ingannati come bambini che non ragionano.<br> <sup>25</sup>Per questo, come a fanciulli irragionevoli,<br>hai mandato un castigo per prenderti gioco di loro.<br> <sup>26</sup>Ma chi non si lascia correggere da punizioni derisorie,<br>sperimenterà un giudizio degno di Dio.<br> <sup>27</sup>Infatti, soffrendo per questi animali, s'indignavano<br>perché puniti con gli stessi esseri che stimavano dèi,<br>e capirono e riconobbero il vero Dio,<br>che prima non avevano voluto conoscere.<br>Per questo la condanna suprema si abbatté su di loro.<br></p>