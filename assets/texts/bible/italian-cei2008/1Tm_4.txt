<div class="titoli">Contro gli impostori</div> <p><sup>1</sup>Lo Spirito dice apertamente che negli ultimi tempi alcuni si allontaneranno dalla fede, dando retta a spiriti ingannatori e a dottrine diaboliche, <sup>2</sup>a causa dell'ipocrisia di impostori, già bollati a fuoco nella loro coscienza: <sup>3</sup>gente che vieta il matrimonio e impone di astenersi da alcuni cibi, che Dio ha creato perché i fedeli, e quanti conoscono la verità, li mangino rendendo grazie. <sup>4</sup>Infatti ogni creazione di Dio è buona e nulla va rifiutato, se lo si prende con animo grato, <sup>5</sup>perché esso viene reso santo dalla parola di Dio e dalla preghiera.<br> <sup>6</sup>Proponendo queste cose ai fratelli, sarai un buon ministro di Cristo Gesù, nutrito dalle parole della fede e della buona dottrina che hai seguito. <sup>7a</sup>Evita invece le favole profane, roba da vecchie donnicciole. </p> <div class="titoli">Sii di esempio ai fedeli</div> <p><sup>7b</sup>Allénati nella vera fede, <sup>8</sup>perché l'esercizio fisico è utile a poco, mentre la vera fede è utile a tutto, portando con sé la promessa della vita presente e di quella futura. <sup>9</sup>Questa parola è degna di fede e di essere accolta da tutti. <sup>10</sup>Per questo infatti noi ci affatichiamo e combattiamo, perché abbiamo posto la nostra speranza nel Dio vivente, che è il salvatore di tutti gli uomini, ma soprattutto di quelli che credono. <sup>11</sup>E tu prescrivi queste cose e inségnale. <sup>12</sup>Nessuno disprezzi la tua giovane età, ma sii di esempio ai fedeli nel parlare, nel comportamento, nella carità, nella fede, nella purezza. <sup>13</sup>In attesa del mio arrivo, dèdicati alla lettura, all'esortazione e all'insegnamento. <sup>14</sup>Non trascurare il dono che è in te e che ti è stato conferito, mediante una parola profetica, con l'imposizione delle mani da parte dei presbìteri. <sup>15</sup>Abbi cura di queste cose, dèdicati ad esse interamente, perché tutti vedano il tuo progresso. <sup>16</sup>Vigila su te stesso e sul tuo insegnamento e sii perseverante: così facendo, salverai te stesso e quelli che ti ascoltano. <br></p>