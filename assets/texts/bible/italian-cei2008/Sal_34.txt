<div class="titoli">Inno a Dio, sorgente di gioia e di pace</div> <p><sup>1</sup>Di Davide. Quando si finse pazzo in presenza di Abimèlec,<br> tanto che questi lo scacciò ed egli se ne andò.<br><br> <sup>2</sup>Benedirò il Signore in ogni tempo,<br> sulla mia bocca sempre la sua lode.</p> <p> <sup>3</sup>Io mi glorio nel Signore:<br> i poveri ascoltino e si rallegrino.</p> <p> <sup>4</sup>Magnificate con me il Signore,<br> esaltiamo insieme il suo nome.</p> <p> <sup>5</sup>Ho cercato il Signore: mi ha risposto<br> e da ogni mia paura mi ha liberato.</p> <p> <sup>6</sup>Guardate a lui e sarete raggianti,<br> i vostri volti non dovranno arrossire.</p> <p> <sup>7</sup>Questo povero grida e il Signore lo ascolta,<br> lo salva da tutte le sue angosce.</p> <p> <sup>8</sup>L'angelo del Signore si accampa<br> attorno a quelli che lo temono, e li libera.</p> <p> <sup>9</sup>Gustate e vedete com'è buono il Signore;<br> beato l'uomo che in lui si rifugia.</p> <p><sup>10</sup>Temete il Signore, suoi santi:<br> nulla manca a coloro che lo temono.</p> <p><sup>11</sup>I leoni sono miseri e affamati,<br> ma a chi cerca il Signore non manca alcun bene.</p> <p> <sup>12</sup>Venite, figli, ascoltatemi:<br> vi insegnerò il timore del Signore.</p> <p> <sup>13</sup>Chi è l'uomo che desidera la vita<br> e ama i giorni in cui vedere il bene?</p> <p> <sup>14</sup>Custodisci la lingua dal male,<br> le labbra da parole di menzogna.</p> <p><sup>15</sup>Sta' lontano dal male e fa' il bene,<br> cerca e persegui la pace.</p> <p> <sup>16</sup>Gli occhi del Signore sui giusti,<br> i suoi orecchi al loro grido di aiuto.</p> <p><sup>17</sup>Il volto del Signore contro i malfattori,<br> per eliminarne dalla terra il ricordo.</p> <p> <sup>18</sup>Gridano e il Signore li ascolta,<br> li libera da tutte le loro angosce.</p> <p> <sup>19</sup>Il Signore è vicino a chi ha il cuore spezzato,<br> egli salva gli spiriti affranti.</p> <p> <sup>20</sup>Molti sono i mali del giusto,<br> ma da tutti lo libera il Signore.</p> <p> <sup>21</sup>Custodisce tutte le sue ossa:<br> neppure uno sarà spezzato.</p> <p> <sup>22</sup>Il male fa morire il malvagio<br> e chi odia il giusto sarà condannato.</p> <p><sup>23</sup>Il Signore riscatta la vita dei suoi servi;<br> non sarà condannato chi in lui si rifugia.</p> <p></p>