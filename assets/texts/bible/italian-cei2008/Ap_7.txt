<div class="titoli">Il popolo di Dio</div> <p> <sup>1</sup>Dopo questo vidi quattro angeli, che stavano ai quattro angoli della terra e trattenevano i quattro venti, perché non soffiasse vento sulla terra, né sul mare, né su alcuna pianta.<br> <sup>2</sup>E vidi salire dall'oriente un altro angelo, con il sigillo del Dio vivente. E gridò a gran voce ai quattro angeli, ai quali era stato concesso di devastare la terra e il mare: <sup>3</sup>«Non devastate la terra né il mare né le piante, finché non avremo impresso il sigillo sulla fronte dei servi del nostro Dio».<br> <sup>4</sup>E udii il numero di coloro che furono segnati con il sigillo: centoquarantaquattromila segnati, provenienti da ogni tribù dei figli d'Israele:</p> <p class="rientrato"> <sup>5</sup>dalla tribù di Giuda, dodicimila segnati con il sigillo;<br>dalla tribù di Ruben, dodicimila;<br>dalla tribù di Gad, dodicimila;<br> <sup>6</sup>dalla tribù di Aser, dodicimila;<br>dalla tribù di Nèftali, dodicimila;<br>dalla tribù di Manasse, dodicimila;<br> <sup>7</sup>dalla tribù di Simeone, dodicimila;<br>dalla tribù di Levi, dodicimila;<br>dalla tribù di Ìssacar, dodicimila;<br> <sup>8</sup>dalla tribù di Zàbulon, dodicimila;<br>dalla tribù di Giuseppe, dodicimila;<br>dalla tribù di Beniamino, dodicimila segnati con il sigillo.</p> <p> <sup>9</sup>Dopo queste cose vidi: ecco, una moltitudine immensa, che nessuno poteva contare, di ogni nazione, tribù, popolo e lingua. Tutti stavano in piedi davanti al trono e davanti all'Agnello, avvolti in vesti candide, e tenevano rami di palma nelle loro mani. <sup>10</sup>E gridavano a gran voce: «La salvezza appartiene al nostro Dio, seduto sul trono, e all'Agnello».<br> <sup>11</sup>E tutti gli angeli stavano attorno al trono e agli anziani e ai quattro esseri viventi, e si inchinarono con la faccia a terra davanti al trono e adorarono Dio dicendo: <sup>12</sup>«Amen! Lode, gloria, sapienza, azione di grazie, onore, potenza e forza al nostro Dio nei secoli dei secoli. Amen».<br> <sup>13</sup>Uno degli anziani allora si rivolse a me e disse: «Questi, che sono vestiti di bianco, chi sono e da dove vengono?». <sup>14</sup>Gli risposi: «Signore mio, tu lo sai». E lui: «Sono quelli che vengono dalla grande tribolazione e che hanno lavato le loro vesti, rendendole candide nel sangue dell'Agnello. <sup>15</sup>Per questo stanno davanti al trono di Dio e gli prestano servizio giorno e notte nel suo tempio; e Colui che siede sul trono stenderà la sua tenda sopra di loro.</p> <p class="rientrato"> <sup>16</sup>Non avranno più fame né avranno più sete,<br>non li colpirà il sole né arsura alcuna,<br> <sup>17</sup>perché l'Agnello, che sta in mezzo al trono,<br>sarà il loro pastore<br>e li guiderà alle fonti delle acque della vita.<br>E Dio asciugherà ogni lacrima dai loro occhi».</p>