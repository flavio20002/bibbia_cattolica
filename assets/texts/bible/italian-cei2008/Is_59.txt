<div class="titoli">Peccato e penitenza</div> <p><sup>1</sup>Ecco, non è troppo corta la mano del Signore per salvare;<br>né troppo duro è il suo orecchio per udire.<br> <sup>2</sup>Ma le vostre iniquità hanno scavato un solco<br>fra voi e il vostro Dio;<br>i vostri peccati gli hanno fatto nascondere il suo volto<br>per non darvi più ascolto.<br> <sup>3</sup>Le vostre palme sono macchiate di sangue<br>e le vostre dita di iniquità;<br>le vostre labbra proferiscono menzogne,<br>la vostra lingua sussurra perversità.<br> <sup>4</sup>Nessuno muove causa con giustizia,<br>nessuno la discute con lealtà.<br>Si confida nel nulla e si dice il falso,<br>si concepisce la malizia e si genera l'iniquità.<br> <sup>5</sup>Dischiudono uova di serpente velenoso,<br>tessono tele di ragno;<br>chi mangia quelle uova morirà,<br>e dall'uovo schiacciato esce un aspide.<br> <sup>6</sup>Le loro tele non servono per vesti,<br>essi non possono coprirsi con le loro opere;<br>le loro opere sono opere inique,<br>il frutto di oppressioni è nelle loro mani.<br> <sup>7</sup>I loro piedi corrono al male,<br>si affrettano a spargere sangue innocente;<br>i loro pensieri sono pensieri iniqui,<br>desolazione e distruzione sono sulle loro strade.<br> <sup>8</sup>Non conoscono la via della pace,<br>non c'è giustizia nel loro procedere;<br>rendono tortuosi i loro sentieri,<br>chiunque vi cammina non conosce la pace.<br> <sup>9</sup>Per questo il diritto si è allontanato da noi<br>e non ci raggiunge la giustizia.<br>Speravamo la luce ed ecco le tenebre,<br>lo splendore, ma dobbiamo camminare nel buio.<br> <sup>10</sup>Tastiamo come ciechi la parete,<br>come privi di occhi camminiamo a tastoni;<br>inciampiamo a mezzogiorno come al crepuscolo,<br>nel pieno vigore siamo come i morti.<br> <sup>11</sup>Noi tutti urliamo come orsi,<br>andiamo gemendo come colombe;<br>speravamo nel diritto ma non c'è,<br>nella salvezza ma essa è lontana da noi.<br> <sup>12</sup>Poiché sono molti davanti a te i nostri delitti,<br>i nostri peccati testimoniano contro di noi;<br>poiché i nostri delitti ci stanno davanti<br>e noi conosciamo le nostre iniquità:<br> <sup>13</sup>prevaricare e rinnegare il Signore,<br>cessare di seguire il nostro Dio,<br>parlare di oppressione e di ribellione,<br>concepire con il cuore e pronunciare parole false.<br> <sup>14</sup>È trascurato il diritto<br>e la giustizia se ne sta lontana,<br>la verità incespica in piazza,<br>la rettitudine non può entrarvi.<br> <sup>15</sup>La verità è abbandonata,<br>chi evita il male viene spogliato.<br>Ha visto questo il Signore<br>ed è male ai suoi occhi<br>che non ci sia più diritto.<br> <sup>16</sup>Egli ha visto che non c'era nessuno,<br>si è meravigliato perché nessuno intercedeva.<br>Ma lo ha soccorso il suo braccio,<br>la sua giustizia lo ha sostenuto.<br> <sup>17</sup>Egli si è rivestito di giustizia come di una corazza,<br>e sul suo capo ha posto l'elmo della salvezza.<br>Ha indossato le vesti della vendetta,<br>si è avvolto di zelo come di un manto.<br> <sup>18</sup>Egli ricompenserà secondo le opere:<br>sdegno ai suoi avversari,<br>vergogna ai suoi nemici;<br>alle isole darà la ricompensa.<br> <sup>19</sup>In occidente temeranno il nome del Signore<br>e in oriente la sua gloria,<br>perché egli verrà come un fiume impetuoso,<br>sospinto dal vento del Signore.<br> <sup>20</sup>Un redentore verrà per Sion,<br>per quelli di Giacobbe convertiti dall'apostasia.<br>Oracolo del Signore.<br> <sup>21</sup>«Quanto a me - dice il Signore - ecco la mia alleanza con loro: il mio spirito che è sopra di te e le parole che ho posto nella tua bocca non si allontaneranno dalla tua bocca né dalla bocca dei tuoi discendenti né dalla bocca dei discendenti dei tuoi discendenti - dice il Signore - ora e sempre».<br></p>