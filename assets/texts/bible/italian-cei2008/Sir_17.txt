<div class="titoli">I doni di Dio all'uomo</div> <p><sup>1</sup>Il Signore creò l'uomo dalla terra<br>e ad essa di nuovo lo fece tornare.<br> <sup>2</sup>Egli assegnò loro giorni contati e un tempo definito,<br>dando loro potere su quanto essa contiene.<br> <sup>3</sup>Li rivestì di una forza pari alla sua<br>e a sua immagine li formò.<br> <sup>4</sup>In ogni vivente infuse il timore dell'uomo,<br>perché dominasse sulle bestie e sugli uccelli.<br> <sup>5</sup>Ricevettero l'uso delle cinque opere del Signore,<br>come sesta fu concessa loro in dono la ragione<br>e come settima la parola, interprete delle sue opere.<br> <sup>6</sup>Discernimento, lingua, occhi,<br>orecchi e cuore diede loro per pensare.<br> <sup>7</sup>Li riempì di scienza e d'intelligenza<br>e mostrò loro sia il bene che il male.<br> <sup>8</sup>Pose il timore di sé nei loro cuori,<br>per mostrare loro la grandezza delle sue opere,<br>e permise loro di gloriarsi nei secoli delle sue meraviglie.<br> <sup>9</sup>per narrare la grandezza delle sue opere.<br> <sup>10</sup>Loderanno il suo santo nome<br> <sup>11</sup>Pose davanti a loro la scienza<br>e diede loro in eredità la legge della vita,<br>affinché riconoscessero che sono mortali coloro che ora esistono.<br> <sup>12</sup>Stabilì con loro un'alleanza eterna<br>e fece loro conoscere i suoi decreti.<br> </p> <div class="titoli">Dio conosce le vie e le opere dell'uomo</div> <p><sup>13</sup>I loro occhi videro la grandezza della sua gloria,<br>i loro orecchi sentirono la sua voce maestosa.<br> <sup>14</sup>Disse loro: «Guardatevi da ogni ingiustizia!»<br>e a ciascuno ordinò di prendersi cura del prossimo.</p> <p><sup>15</sup>Le loro vie sono sempre davanti a lui,<br>non restano nascoste ai suoi occhi.<br> <sup>16</sup>Fin dalla giovinezza le loro vie vanno verso il male,<br>e non sanno cambiare i loro cuori di pietra in cuori di carne.<br> <sup>17</sup>Nel dividere i popoli di tutta la terra<br>su ogni popolo mise un capo,<br>ma porzione del Signore è Israele,<br> <sup>18</sup>che, come primogenito, egli nutre istruendolo<br>e, dispensandogli la luce del suo amore, mai abbandona.<br> <sup>19</sup>Tutte le loro opere sono davanti a lui come il sole,<br>e i suoi occhi scrutano sempre la loro condotta.<br> <sup>20</sup>A lui non sono nascoste le loro ingiustizie,<br>tutti i loro peccati sono davanti al Signore.<br> <sup>21</sup>Ma il Signore è buono e conosce le sue creature,<br>non le distrugge né le abbandona, ma le risparmia.<br> <sup>22</sup>La beneficenza di un uomo è per lui come un sigillo<br>e il bene fatto lo custodisce come la pupilla,<br>concedendo conversione ai suoi figli e alle sue figlie.<br> <sup>23</sup>Alla fine si leverà e renderà loro la ricompensa,<br>riverserà sul loro capo il contraccambio.<br> <sup>24</sup>Ma a chi si pente egli offre il ritorno,<br>conforta quelli che hanno perduto la speranza.</p> <div class="titoli">Invito alla conversione</div> <p><sup>25</sup>Ritorna al Signore e abbandona il peccato,<br>prega davanti a lui e riduci gli ostacoli.<br> <sup>26</sup>Volgiti all'Altissimo e allontanati dall'ingiustizia;<br>egli infatti ti condurrà dalle tenebre alla luce della salvezza.<br>Devi odiare fortemente ciò che lui detesta.<br> <sup>27</sup>Negl'inferi infatti chi loderà l'Altissimo,<br>al posto dei viventi e di quanti gli rendono lode?<br> <sup>28</sup>Da un morto, che non è più, non ci può essere lode,<br>chi è vivo e sano loda il Signore.<br> <sup>29</sup>Quanto è grande la misericordia del Signore,<br>il suo perdono per quanti si convertono a lui!<br> <sup>30</sup>Non vi può essere tutto negli uomini,<br>poiché un figlio dell'uomo non è immortale.<br> <sup>31</sup>Che cosa c'è di più luminoso del sole? Anch'esso scompare.<br>Così l'uomo, che è carne e sangue, volge la mente al male.<br> <sup>32</sup>Egli passa in rassegna l'esercito nel più alto dei cieli,<br>ma gli uomini sono tutti terra e cenere.<br></p>