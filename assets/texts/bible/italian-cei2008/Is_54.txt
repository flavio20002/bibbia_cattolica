<div class="titoli">Gerusalemme, sposa del Signore</div> <p><sup>1</sup>Esulta, o sterile che non hai partorito,<br>prorompi in grida di giubilo e di gioia,<br>tu che non hai provato i dolori,<br>perché più numerosi sono i figli dell'abbandonata<br>che i figli della maritata, dice il Signore.<br> <sup>2</sup>Allarga lo spazio della tua tenda,<br>stendi i teli della tua dimora senza risparmio,<br>allunga le cordicelle, rinforza i tuoi paletti,<br> <sup>3</sup>poiché ti allargherai a destra e a sinistra<br>e la tua discendenza possederà le nazioni,<br>popolerà le città un tempo deserte.<br> <sup>4</sup>Non temere, perché non dovrai più arrossire;<br>non vergognarti, perché non sarai più disonorata;<br>anzi, dimenticherai la vergogna della tua giovinezza<br>e non ricorderai più il disonore della tua vedovanza.<br> <sup>5</sup>Poiché tuo sposo è il tuo creatore,<br>Signore degli eserciti è il suo nome;<br>tuo redentore è il Santo d'Israele,<br>è chiamato Dio di tutta la terra.<br> <sup>6</sup>Come una donna abbandonata<br>e con l'animo afflitto, ti ha richiamata il Signore.<br>Viene forse ripudiata la donna sposata in gioventù?<br>- dice il tuo Dio.<br> <sup>7</sup>Per un breve istante ti ho abbandonata,<br>ma ti raccoglierò con immenso amore.<br> <sup>8</sup>In un impeto di collera<br>ti ho nascosto per un poco il mio volto;<br>ma con affetto perenne<br>ho avuto pietà di te,<br>dice il tuo redentore, il Signore.<br> <sup>9</sup>Ora è per me come ai giorni di Noè,<br>quando giurai che non avrei più riversato<br>le acque di Noè sulla terra;<br>così ora giuro di non più adirarmi con te<br>e di non più minacciarti.<br> <sup>10</sup>Anche se i monti si spostassero e i colli vacillassero,<br>non si allontanerebbe da te il mio affetto,<br>né vacillerebbe la mia alleanza di pace,<br>dice il Signore che ti usa misericordia.<br> <sup>11</sup>Afflitta, percossa dal turbine, sconsolata,<br>ecco io pongo sullo stibio le tue pietre<br>e sugli zaffìri pongo le tue fondamenta.<br> <sup>12</sup>Farò di rubini la tua merlatura,<br>le tue porte saranno di berilli,<br>tutta la tua cinta sarà di pietre preziose.<br> <sup>13</sup>Tutti i tuoi figli saranno discepoli del Signore,<br>grande sarà la prosperità dei tuoi figli;<br> <sup>14</sup>sarai fondata sulla giustizia.<br>Tieniti lontana dall'oppressione, perché non dovrai temere,<br>dallo spavento, perché non ti si accosterà.<br> <sup>15</sup>Ecco, se ci sarà un attacco, non sarà da parte mia.<br>Chi ti attacca cadrà contro di te.<br> <sup>16</sup>Ecco, io ho creato il fabbro<br>che soffia sul fuoco delle braci<br>e ne trae gli strumenti per il suo lavoro,<br>e io ho creato anche il distruttore per devastare.<br> <sup>17</sup>Nessun'arma affilata contro di te avrà successo,<br>condannerai ogni lingua<br>che si alzerà contro di te in giudizio.<br>Questa è la sorte dei servi del Signore,<br>quanto spetta a loro da parte mia.<br>Oracolo del Signore.<br></p>