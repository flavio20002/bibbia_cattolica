<div class="titoli">Raccomandazioni varie</div> <p><sup>1</sup>Un buon nome è preferibile a grandi ricchezze<br>e la benevolenza altrui vale più dell'argento e dell'oro.<br> <sup>2</sup>Il ricco e il povero s'incontrano in questo:<br>il Signore ha creato l'uno e l'altro.<br> <sup>3</sup>L'accorto vede il pericolo e si nasconde,<br>gli inesperti vanno avanti e la pagano.<br> <sup>4</sup>Frutti dell'umiltà sono il timore di Dio,<br>la ricchezza, l'onore e la vita.<br> <sup>5</sup>Spine e tranelli sono sulla via del perverso;<br>chi ha cura di se stesso se ne tiene lontano.<br> <sup>6</sup>Indirizza il giovane sulla via da seguire;<br>neppure da vecchio se ne allontanerà.<br> <sup>7</sup>Il ricco domina sul povero<br>e chi riceve prestiti è schiavo del suo creditore.<br> <sup>8</sup>Chi semina ingiustizia raccoglie miseria<br>e il bastone che usa nella sua collera svanirà.<br> <sup>9</sup>Chi è generoso sarà benedetto,<br>perché egli dona del suo pane al povero.<br> <sup>10</sup>Scaccia lo spavaldo e la discordia se ne andrà:<br>cesseranno i litigi e gli insulti.<br> <sup>11</sup>Chi ama la schiettezza del cuore<br>e la benevolenza sulle labbra, sarà amico del re.<br> <sup>12</sup>Gli occhi del Signore custodiscono la scienza:<br>in tal modo egli confonde le parole del perfido.<br> <sup>13</sup>Il pigro dice: «C'è un leone là fuori:<br>potrei essere ucciso in mezzo alla strada».<br> <sup>14</sup>La bocca delle straniere è una fossa profonda:<br>vi cade colui che è in ira al Signore.<br> <sup>15</sup>La stoltezza è legata al cuore del fanciullo,<br>ma il bastone della correzione l'allontana da lui.<br> <sup>16</sup>Chi opprime il povero non fa che arricchirlo,<br>chi dà a un ricco non fa che impoverirsi.<br> </p> <div class="titoli">INSEGNAMENTI DEI SAGGI</div> <div class="titoli">Invito all'ascolto</div> <p><sup>17</sup>Porgi l'orecchio e ascolta le parole dei sapienti,<br>applica la tua mente alla mia istruzione:<br> <sup>18</sup>ti saranno piacevoli se le custodirai nel tuo intimo,<br>se le terrai pronte sulle tue labbra.<br> <sup>19</sup>Perché sia riposta nel Signore la tua fiducia,<br>oggi le faccio conoscere a te.<br> <sup>20</sup>Ecco, ho scritto per te trenta massime,<br>in materia di consigli e di saggezza,<br> <sup>21</sup>perché tu sappia riferire in modo conveniente parole di verità<br>e possa riportarle a quelli che ti mandano.<br> </p> <div class="titoli">Consigli dettati dai saggi</div> <p><sup>22</sup>Non depredare il povero perché egli è povero,<br>e non affliggere il misero in tribunale,<br> <sup>23</sup>perché il Signore difenderà la loro causa<br>e spoglierà della vita coloro che li hanno spogliati.<br> <sup>24</sup>Non ti associare a un collerico<br>e non praticare un uomo iracondo,<br> <sup>25</sup>per non abituarti alle sue maniere<br>e procurarti una trappola per la tua vita.<br> <sup>26</sup>Non essere di quelli che danno la mano<br>e si fanno garanti dei debiti altrui,<br> <sup>27</sup>perché, se poi non avrai da pagare,<br>si dovrebbe togliere il letto di sotto a te.<br> <sup>28</sup>Non spostare il confine antico,<br>che è stato posto dai tuoi padri.<br> <sup>29</sup>Hai visto un uomo sollecito nel lavoro?<br>Egli starà al servizio del re<br>e non al servizio di gente oscura!<br></p>