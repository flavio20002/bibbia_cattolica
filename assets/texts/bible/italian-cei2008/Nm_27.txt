<div class="titoli">Eredità delle donne</div> <p><sup>1</sup>Si fecero avanti le figlie di Selofcàd, figlio di Chefer, figlio di Gàlaad, figlio di Machir, figlio di Manasse, delle famiglie di Manasse, figlio di Giuseppe, che si chiamavano Macla, Noa, Cogla, Milca e Tirsa. <sup>2</sup>Si presentarono davanti a Mosè, davanti al sacerdote Eleàzaro, davanti ai prìncipi e a tutta la comunità all'ingresso della tenda del convegno, e dissero: <sup>3</sup>«Nostro padre è morto nel deserto. Egli non era nella compagnia di coloro che si erano coalizzati contro il Signore, non era della gente di Core, ma è morto a causa del suo peccato, senza figli maschi. <sup>4</sup>Perché dovrebbe il nome di nostro padre scomparire dalla sua famiglia, per il fatto che non ha avuto figli maschi? Dacci una proprietà in mezzo ai fratelli di nostro padre». <br> <sup>5</sup>Mosè presentò la loro causa davanti al Signore. <sup>6</sup>Il Signore disse a Mosè: <sup>7</sup>«Le figlie di Selofcàd dicono bene. Darai loro in eredità una proprietà tra i fratelli del loro padre e farai passare a esse l'eredità del loro padre. <sup>8</sup>Parlerai inoltre agli Israeliti e dirai: «Quando un uomo morirà senza lasciare un figlio maschio, farete passare la sua eredità alla figlia. <sup>9</sup>Se non ha neppure una figlia, darete la sua eredità ai suoi fratelli. <sup>10</sup>Se non ha fratelli, darete la sua eredità ai fratelli del padre. <sup>11</sup>Se non ci sono fratelli del padre, darete la sua eredità al parente più stretto nella sua cerchia familiare e quegli la possederà. Questa sarà per gli Israeliti una norma di diritto, secondo quanto il Signore ha ordinato a Mosè»».<br> </p> <div class="titoli">Annuncio della morte di Mosè</div> <p><sup>12</sup>Il Signore disse a Mosè: «Sali su questo monte degli Abarìm e contempla la terra che io do agli Israeliti. <sup>13</sup>Quando l'avrai vista, anche tu sarai riunito ai tuoi padri, come fu riunito Aronne tuo fratello, <sup>14</sup>perché vi siete ribellati contro il mio ordine nel deserto di Sin, quando la comunità si ribellò, e non avete manifestato la mia santità agli occhi loro, a proposito di quelle acque». Sono le acque di Merìba di Kades, nel deserto di Sin. <br> <sup>15</sup>Mosè disse al Signore: <sup>16</sup>«Il Signore, il Dio della vita di ogni essere vivente, metta a capo di questa comunità un uomo <sup>17</sup>che li preceda nell'uscire e nel tornare, li faccia uscire e li faccia tornare, perché la comunità del Signore non sia un gregge senza pastore». <sup>18</sup>Il Signore disse a Mosè: «Prenditi Giosuè, figlio di Nun, uomo in cui è lo spirito; porrai la mano su di lui, <sup>19</sup>lo farai comparire davanti al sacerdote Eleàzaro e davanti a tutta la comunità, gli darai i tuoi ordini sotto i loro occhi <sup>20</sup>e porrai su di lui una parte della tua autorità, perché tutta la comunità degli Israeliti gli obbedisca. <sup>21</sup>Egli si presenterà davanti al sacerdote Eleàzaro, che consulterà per lui il giudizio degli urìm davanti al Signore; egli e tutti gli Israeliti con lui e tutta la comunità usciranno all'ordine di Eleàzaro ed entreranno all'ordine suo». <br> <sup>22</sup>Mosè fece come il Signore gli aveva ordinato; prese Giosuè e lo fece comparire davanti al sacerdote Eleàzaro e davanti a tutta la comunità; <sup>23</sup>pose su di lui le mani e gli diede i suoi ordini, come il Signore aveva detto per mezzo di Mosè.<br></p>