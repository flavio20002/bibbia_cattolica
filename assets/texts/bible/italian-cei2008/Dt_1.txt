<div class="titoli">PRIMO DISCORSO DI MOSE'</div> <div class="titoli">Ambientazione</div> <p><sup>1</sup>Queste sono le parole che Mosè rivolse a tutto Israele oltre il Giordano, nel deserto, nell'Araba, di fronte a Suf, tra Paran, Tofel, Laban, Caseròt e Di-Zaab. <sup>2</sup>Vi sono undici giornate di cammino dall'Oreb, per la via del monte Seir, fino a Kades-Barnea. <sup>3</sup>Nel quarantesimo anno, l'undicesimo mese, il primo giorno del mese, Mosè riferì agli Israeliti quanto il Signore gli aveva ordinato per loro, <sup>4</sup>dopo avere sconfitto Sicon, re degli Amorrei, che abitava a Chesbon, e Og, re di Basan, che abitava ad Astaròt, a Edrei. <sup>5</sup>Oltre il Giordano, nella terra di Moab, Mosè cominciò a spiegare questa legge: <br> </p> <div class="titoli">Ultime istruzioni sull'Oreb</div> <p><sup>6</sup>«Il Signore, nostro Dio, ci ha parlato sull'Oreb e ci ha detto: «Avete dimorato abbastanza su questa montagna; <sup>7</sup>voltatevi, levate l'accampamento e dirigetevi verso le montagne degli Amorrei e verso tutte le regioni vicine: l'Araba, le montagne, la Sefela, il Negheb, la costa del mare - che è la terra dei Cananei e del Libano - fino al grande fiume, il fiume Eufrate. <sup>8</sup>Ecco, io ho posto davanti a voi la terra. Entrate e prendete possesso della terra che il Signore aveva giurato ai vostri padri, ad Abramo, a Isacco e a Giacobbe, di dar loro e alla loro stirpe dopo di loro».<br> <sup>9</sup>In quel tempo io vi ho parlato e vi ho detto: «Io non posso da solo sostenere il peso di tutti voi. <sup>10</sup>Il Signore, vostro Dio, vi ha moltiplicati ed eccovi numerosi come le stelle del cielo. <sup>11</sup>Il Signore, Dio dei vostri padri, vi aumenterà mille volte di più e vi benedirà come vi ha promesso. <sup>12</sup>Ma come posso io da solo portare il vostro peso, il vostro carico e le vostre liti? <sup>13</sup>Sceglietevi nelle vostre tribù uomini saggi, intelligenti e stimati, e io li costituirò vostri capi». <sup>14</sup>Voi mi rispondeste: «Va bene ciò che dici di fare». <sup>15</sup>Allora presi i capi delle vostre tribù, uomini saggi e stimati, e li stabilii sopra di voi come capi: capi di migliaia, capi di centinaia, capi di cinquantine, capi di decine, e come scribi per le vostre tribù. <sup>16</sup>In quel tempo diedi quest'ordine ai vostri giudici: «Ascoltate le cause dei vostri fratelli e decidete con giustizia fra un uomo e suo fratello o lo straniero che sta presso di lui. <sup>17</sup>Nei vostri giudizi non avrete riguardi personali, darete ascolto al piccolo come al grande; non temerete alcun uomo, poiché il giudizio appartiene a Dio; le cause troppo difficili per voi le presenterete a me e io le ascolterò». <sup>18</sup>In quel tempo io vi ordinai tutte le cose che dovevate fare.<br> </p> <div class="titoli">Soggiorno a Kades-Barnea</div> <p><sup>19</sup>Poi partimmo dall'Oreb e attraversammo tutto quel deserto grande e spaventoso che avete visto, dirigendoci verso le montagne degli Amorrei, come il Signore, nostro Dio, ci aveva ordinato, e giungemmo a Kades-Barnea. <sup>20</sup>Allora vi dissi: «Siete arrivati presso la montagna degli Amorrei, che il Signore, nostro Dio, sta per darci. <sup>21</sup>Ecco, il Signore, tuo Dio, ti ha posto la terra dinanzi: entra, prendine possesso, come il Signore, Dio dei tuoi padri, ti ha detto; non temere e non ti scoraggiare!». <br> <sup>22</sup>Voi tutti vi accostaste a me e diceste: «Mandiamo innanzi a noi uomini che esplorino la terra e ci riferiscano sul cammino per il quale dovremo procedere e sulle città nelle quali dovremo entrare». <sup>23</sup>La proposta mi piacque e scelsi dodici uomini tra voi, uno per tribù. <sup>24</sup>Quelli si incamminarono, salirono verso i monti, giunsero alla valle di Escol ed esplorarono il paese. <sup>25</sup>Presero con le loro mani dei frutti della terra, ce li portarono e ci fecero questa relazione dicendo: «Buona è la terra che il Signore, nostro Dio, sta per darci». <sup>26</sup>Ma voi non voleste entrarvi e vi ribellaste all'ordine del Signore, vostro Dio; <sup>27</sup>mormoraste nelle vostre tende e diceste: «Il Signore ci odia, per questo ci ha fatto uscire dalla terra d'Egitto per darci in mano agli Amorrei e sterminarci. <sup>28</sup>Dove possiamo andare noi? I nostri fratelli ci hanno scoraggiati dicendo: Quella gente è più grande e più alta di noi, le città sono grandi e fortificate fino al cielo; abbiamo visto là perfino dei figli degli Anakiti».<br> <sup>29</sup>Allora vi dissi: «Non spaventatevi e non abbiate paura di loro. <sup>30</sup>Il Signore, vostro Dio, che vi precede, egli stesso combatterà per voi, come insieme a voi ha fatto, sotto i vostri occhi, in Egitto <sup>31</sup>e nel deserto, dove hai visto come il Signore, tuo Dio, ti ha portato, come un uomo porta il proprio figlio, per tutto il cammino che avete fatto, finché siete arrivati qui». <sup>32</sup>Nonostante questo, non aveste fiducia nel Signore, vostro Dio, <sup>33</sup>che andava innanzi a voi nel cammino per cercarvi un luogo dove porre l'accampamento: di notte nel fuoco, per mostrarvi la via dove andare, e di giorno nella nube.<br> <sup>34</sup>Il Signore udì il suono delle vostre parole, si adirò e giurò: <sup>35</sup>«Nessuno degli uomini di questa generazione malvagia vedrà la buona terra che ho giurato di dare ai vostri padri, <sup>36</sup>se non Caleb, figlio di Iefunnè. Egli la vedrà e a lui e ai suoi figli darò la terra su cui ha camminato, perché ha pienamente seguito il Signore». <sup>37</sup>Anche contro di me si adirò il Signore, per causa vostra, e disse: «Neanche tu vi entrerai, <sup>38</sup>ma vi entrerà Giosuè, figlio di Nun, che sta al tuo servizio; incoraggialo, perché egli la metterà in possesso d'Israele. <sup>39</sup>Anche i vostri bambini, dei quali avevate detto che sarebbero divenuti oggetto di preda, e i vostri figli, che oggi non conoscono né il bene né il male, essi vi entreranno; a loro la darò ed essi la possederanno. <sup>40</sup>Ma voi tornate indietro e incamminatevi verso il deserto, in direzione del Mar Rosso».<br> <sup>41</sup>Allora voi mi rispondeste: «Abbiamo peccato contro il Signore! Saliremo e combatteremo come il Signore, nostro Dio, ci ha ordinato». Ognuno di voi cinse le armi e presumeste di salire verso la montagna. <sup>42</sup>Il Signore mi disse: «Ordina loro: Non salite e non combattete, perché io non sono in mezzo a voi, e sarete sconfitti davanti ai vostri nemici». <sup>43</sup>Io ve lo dissi, ma voi non mi ascoltaste; anzi vi ribellaste all'ordine del Signore, foste presuntuosi e saliste verso i monti. <sup>44</sup>Allora gli Amorrei, che abitano quella montagna, uscirono contro di voi, vi inseguirono come fanno le api e vi batterono in Seir fino a Corma. <sup>45</sup>Voi tornaste e piangeste davanti al Signore; ma il Signore non diede ascolto alla vostra voce e non vi porse l'orecchio. <sup>46</sup>Così rimaneste a Kades molti giorni, per tutto il tempo in cui vi siete rimasti.<br></p>