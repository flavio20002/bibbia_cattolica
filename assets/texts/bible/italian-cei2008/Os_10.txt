<div class="titoli">Diffusione dell'idolatria e caduta del regno</div> <p><sup>1</sup>Vite rigogliosa era Israele,<br>che dava sempre il suo frutto;<br>ma più abbondante era il suo frutto,<br>più moltiplicava gli altari;<br>più ricca era la terra,<br>più belle faceva le sue stele.<br> <sup>2</sup>Il loro cuore è falso;<br>orbene, sconteranno la pena!<br>Egli stesso demolirà i loro altari,<br>distruggerà le loro stele.<br> <sup>3</sup>Allora diranno: «Non abbiamo più re,<br>perché non rispettiamo il Signore.<br>Ma anche il re, che cosa potrebbe fare per noi?».<br> <sup>4</sup>Dicono parole vane, giurano il falso,<br>concludono alleanze:<br>il diritto fiorisce come pianta velenosa<br>nei solchi dei campi.<br> <sup>5</sup>Gli abitanti di Samaria trepidano<br>per il vitello di Bet-Aven;<br>è in lutto il suo popolo<br>e i suoi sacerdoti ne fanno lamento,<br>perché la sua gloria sta per andarsene.<br> <sup>6</sup>Sarà portato anch'esso in Assiria<br>come offerta al gran re.<br>Èfraim ne avrà vergogna,<br>Israele arrossirà per i suoi intrighi.<br> <sup>7</sup>Perirà Samaria con il suo re,<br>come un fuscello sull'acqua.<br> <sup>8</sup>Le alture dell'iniquità, peccato d'Israele,<br>saranno distrutte,<br>spine e cardi cresceranno sui loro altari;<br>diranno ai monti: «Copriteci»<br>e ai colli: «Cadete su di noi».<br> <sup>9</sup>Fin dai giorni di Gàbaa<br>tu hai peccato, Israele.<br>Là si fermarono,<br>e la battaglia non li raggiungerà forse a Gàbaa<br>contro i figli dell'iniquità?<br> <sup>10</sup>«Io voglio colpirli:<br>si raduneranno i popoli contro di loro,<br>perché sono attaccati alla loro duplice colpa.<br> <sup>11</sup>Èfraim è una giovenca addestrata,<br>cui piace trebbiare il grano.<br>Ma io farò pesare il giogo<br>sul suo bel collo;<br>attaccherò Èfraim all'aratro<br>e Giacobbe all'erpice.<br> <sup>12</sup>Seminate per voi secondo giustizia<br>e mieterete secondo bontà;<br>dissodatevi un campo nuovo,<br>perché è tempo di cercare il Signore,<br>finché egli venga<br>e diffonda su di voi la giustizia.<br> <sup>13</sup>Avete arato empietà e mietuto ingiustizia,<br>avete mangiato il frutto della menzogna.<br>Poiché hai riposto fiducia nella tua forza<br>e nella moltitudine dei tuoi guerrieri,<br> <sup>14</sup>un rumore di guerra si alzerà contro il tuo popolo<br>e tutte le tue fortezze saranno distrutte.<br>Come Salmàn devastò Bet-Arbèl<br>nel giorno della battaglia<br>in cui la madre fu sfracellata sui figli,<br> <sup>15</sup>così sarà fatto a te, casa d'Israele,<br>per la tua enorme malvagità.<br>All'alba sarà la fine del re d'Israele.<br></p>