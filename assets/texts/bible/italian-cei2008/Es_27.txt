<div class="titoli">Contributi per il santuario (3)</div> <p><sup>1</sup>Farai l'altare di legno di acacia: avrà cinque cubiti di lunghezza e cinque cubiti di larghezza. L'altare sarà quadrato e avrà l'altezza di tre cubiti. <sup>2</sup>Farai ai suoi quattro angoli quattro corni e costituiranno un sol pezzo con esso. Lo rivestirai di bronzo. <sup>3</sup>Farai i suoi recipienti per raccogliere le ceneri, le sue palette, i suoi vasi per l'aspersione, le sue forcelle e i suoi bracieri. Farai di bronzo tutti questi accessori. <sup>4</sup>Farai per esso una graticola di bronzo, lavorato in forma di rete, e farai sulla rete quattro anelli di bronzo alle sue quattro estremità. <sup>5</sup>La porrai sotto la cornice dell'altare, in basso: la rete arriverà a metà dell'altezza dell'altare. <sup>6</sup>Farai anche stanghe per l'altare: saranno stanghe di legno di acacia e le rivestirai di bronzo. <sup>7</sup>Si introdurranno queste stanghe negli anelli e le stanghe saranno sui due lati dell'altare quando lo si trasporta. <sup>8</sup>Lo farai di tavole, vuoto nell'interno: lo faranno come ti fu mostrato sul monte. <br> <sup>9</sup>Farai poi il recinto della Dimora. Sul lato meridionale, verso sud, il recinto avrà tendaggi di bisso ritorto, per la lunghezza di cento cubiti sullo stesso lato. <sup>10</sup>Vi saranno venti colonne con venti basi di bronzo. Gli uncini delle colonne e le loro aste trasversali saranno d'argento. <sup>11</sup>Allo stesso modo sul lato rivolto a settentrione: tendaggi per cento cubiti di lunghezza, le relative venti colonne con le venti basi di bronzo, gli uncini delle colonne e le aste trasversali d'argento. <sup>12</sup>La larghezza del recinto verso occidente avrà cinquanta cubiti di tendaggi, con le relative dieci colonne e le dieci basi. <sup>13</sup>La larghezza del recinto sul lato orientale verso levante sarà di cinquanta cubiti: <sup>14</sup>quindici cubiti di tendaggi con le relative tre colonne e le tre basi alla prima ala; <sup>15</sup>all'altra ala quindici cubiti di tendaggi, con le tre colonne e le tre basi. <sup>16</sup>Alla porta del recinto vi sarà una cortina di venti cubiti, lavoro di ricamatore, di porpora viola, porpora rossa, scarlatto e bisso ritorto, con le relative quattro colonne e le quattro basi. <sup>17</sup>Tutte le colonne intorno al recinto saranno fornite di aste trasversali d'argento: i loro uncini saranno d'argento e le loro basi di bronzo. <sup>18</sup>La lunghezza del recinto sarà di cento cubiti, la larghezza di cinquanta, l'altezza di cinque cubiti: di bisso ritorto, con le basi di bronzo. <sup>19</sup>Tutti gli arredi della Dimora, per tutti i suoi servizi, e tutti i picchetti, come anche i picchetti del recinto, saranno di bronzo. <br> <sup>20</sup>Tu ordinerai agli Israeliti che ti procurino olio puro di olive schiacciate per l'illuminazione, per tener sempre accesa una lampada. <sup>21</sup>Nella tenda del convegno, al di fuori del velo che sta davanti alla Testimonianza, Aronne e i suoi figli la prepareranno, perché dalla sera alla mattina essa sia davanti al Signore: rito perenne presso gli Israeliti di generazione in generazione. <br> </p><p></p>