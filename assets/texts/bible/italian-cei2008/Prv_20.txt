<div class="titoli">Altre sentenze e massime per la vita quotidiana</div> <p><sup>1</sup>Il vino è beffardo, il liquore è tumultuoso;<br>chiunque si perde dietro ad esso non è saggio.<br> <sup>2</sup>La collera del re è come ruggito di leone;<br>chiunque lo irrita rischia la vita.<br> <sup>3</sup>È una gloria evitare le contese,<br>attaccar briga è proprio degli stolti.<br> <sup>4</sup>Il pigro non ara d'autunno:<br>alla mietitura cerca, ma non trova nulla.<br> <sup>5</sup>Acque profonde sono i consigli nel cuore umano,<br>l'uomo accorto le sa attingere.<br> <sup>6</sup>Molti proclamano la propria bontà,<br>ma una persona fidata chi la trova?<br> <sup>7</sup>Chi cammina nella sua integrità è giusto;<br>beati i figli che lascia dietro di sé!<br> <sup>8</sup>Il re che siede in tribunale<br>con il suo sguardo dissipa ogni male.<br> <sup>9</sup>Chi può dire: «Ho la coscienza pulita,<br>sono puro dal mio peccato?».<br> <sup>10</sup>Doppio peso e doppia misura<br>sono due cose che il Signore aborrisce.<br> <sup>11</sup>Già con le sue azioni il fanciullo rivela<br>se è puro e retto il suo comportamento.<br> <sup>12</sup>L'orecchio che ascolta e l'occhio che vede:<br>l'uno e l'altro li ha fatti il Signore.<br> <sup>13</sup>Non amare il sonno per non diventare povero,<br>tieni gli occhi aperti e avrai pane a sazietà.<br> <sup>14</sup>«Robaccia, robaccia» dice chi compra,<br>ma quando se ne va, allora se ne vanta.<br> <sup>15</sup>C'è possesso di oro e moltitudine di perle,<br>ma la cosa più preziosa sono le labbra sapienti.<br> <sup>16</sup>Prendigli il vestito perché si è fatto garante per un estraneo<br>e tienilo in pegno per uno sconosciuto.<br> <sup>17</sup>È piacevole il pane procurato con frode,<br>ma poi la bocca sarà piena di granelli di sabbia.<br> <sup>18</sup>Pondera bene la tua strategia, consìgliati,<br>e fa' la guerra con molta riflessione.<br> <sup>19</sup>Chi va in giro sparlando svela il segreto;<br>non associarti a chi ha sempre aperte le labbra.<br> <sup>20</sup>Chi maledice il padre e la madre<br>vedrà spegnersi la sua lampada nel cuore delle tenebre.<br> <sup>21</sup>Un'eredità accumulata in fretta all'inizio<br>non sarà benedetta alla fine.<br> <sup>22</sup>Non dire: «Renderò male per male»;<br>confida nel Signore ed egli ti libererà.<br> <sup>23</sup>Il Signore ha in orrore il doppio peso,<br>la bilancia falsa non è cosa buona.<br> <sup>24</sup>Il Signore rende sicuri i passi dell'uomo:<br>come può l'essere umano conoscere la sua strada?<br> <sup>25</sup>È una trappola esclamare subito: «Sacro!»<br>e riflettere solo dopo aver fatto il voto.<br> <sup>26</sup>Un re saggio disperde i malvagi<br>e con la ruota li stritola come paglia.<br> <sup>27</sup>Lampada del Signore è lo spirito dell'uomo:<br>essa scruta dentro, fin nell'intimo.<br> <sup>28</sup>Bontà e fedeltà vegliano sul re,<br>sulla giustizia è basato il suo trono.<br> <sup>29</sup>Vanto dei giovani è la loro forza,<br>ornamento dei vecchi è la canizie.<br> <sup>30</sup>Le ferite sanguinanti leniscono il male,<br>le percosse purificano fin nell'intimo.<br></p>