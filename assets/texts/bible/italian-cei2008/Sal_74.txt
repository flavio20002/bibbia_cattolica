<div class="titoli">Supplica per il tempio distrutto</div> <p><sup>1</sup>Maskil. Di Asaf.<br><br> O Dio, perché ci respingi per sempre,<br> fumante di collera<br> contro il gregge del tuo pascolo?</p> <p><sup>2</sup>Ricòrdati della comunità<br> che ti sei acquistata nei tempi antichi.</p> <p> Hai riscattato la tribù che è tua proprietà,<br> il monte Sion, dove hai preso dimora.</p> <p><sup>3</sup>Volgi i tuoi passi a queste rovine eterne:<br> il nemico ha devastato tutto nel santuario.</p> <p><sup>4</sup>Ruggirono i tuoi avversari nella tua assemblea,<br> issarono le loro bandiere come insegna.</p> <p><sup>5</sup>Come gente che s'apre un varco verso l'alto<br> con la scure nel folto della selva,</p> <p><sup>6</sup>con l'ascia e con le mazze<br> frantumavano le sue porte.</p> <p><sup>7</sup>Hanno dato alle fiamme il tuo santuario,<br> hanno profanato e demolito la dimora del tuo nome;</p> <p><sup>8</sup>pensavano: «Distruggiamoli tutti».<br> Hanno incendiato nel paese tutte le dimore di Dio.</p> <p><sup>9</sup>Non vediamo più le nostre bandiere,<br> non ci sono più profeti<br> e tra noi nessuno sa fino a quando.</p> <p><sup>10</sup>Fino a quando, o Dio, insulterà l'avversario?<br> Il nemico disprezzerà per sempre il tuo nome?</p> <p><sup>11</sup>Perché ritiri la tua mano<br> e trattieni in seno la tua destra?</p> <p><sup>12</sup>Eppure Dio è nostro re dai tempi antichi,<br> ha operato la salvezza nella nostra terra.</p> <p><sup>13</sup>Tu con potenza hai diviso il mare,<br> hai spezzato la testa dei draghi sulle acque.</p> <p><sup>14</sup>Tu hai frantumato le teste di Leviatàn,<br> lo hai dato in pasto a un branco di belve.</p> <p><sup>15</sup>Tu hai fatto scaturire fonti e torrenti,<br> tu hai inaridito fiumi perenni.</p> <p><sup>16</sup>Tuo è il giorno e tua è la notte,<br> tu hai fissato la luna e il sole;</p> <p><sup>17</sup>tu hai stabilito i confini della terra,<br> l'estate e l'inverno tu li hai plasmati.</p> <p><sup>18</sup>Ricòrdati di questo:<br> il nemico ha insultato il Signore,<br> un popolo stolto ha disprezzato il tuo nome.</p> <p><sup>19</sup>Non abbandonare ai rapaci la vita della tua tortora,<br> non dimenticare per sempre la vita dei tuoi poveri.</p> <p><sup>20</sup>Volgi lo sguardo alla tua alleanza;<br> gli angoli della terra sono covi di violenza.</p> <p><sup>21</sup>L'oppresso non ritorni confuso,<br> il povero e il misero lodino il tuo nome.</p> <p><sup>22</sup>Àlzati, o Dio, difendi la mia causa,<br> ricorda che lo stolto ti insulta tutto il giorno.</p> <p><sup>23</sup>Non dimenticare il clamore dei tuoi nemici;<br> il tumulto dei tuoi avversari cresce senza fine.</p> <p></p>