<div class="titoli">Ecco ora il giorno della salvezza!</div> <p> <sup>1</sup>Poiché siamo suoi collaboratori, vi esortiamo a non accogliere invano la grazia di Dio. <sup>2</sup>Egli dice infatti:</p> <p class = "rientrato">Al momento favorevole ti ho esaudito<br>e nel giorno della salvezza ti ho soccorso.<br>Ecco ora il momento favorevole, ecco ora il giorno della salvezza!</p> <div class="titoli">Le prove subìte da Paolo</div> <p> <sup>3</sup>Da parte nostra non diamo motivo di scandalo a nessuno, perché non venga criticato il nostro ministero; <sup>4</sup>ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, <sup>5</sup>nelle percosse, nelle prigioni, nei tumulti, nelle fatiche, nelle veglie, nei digiuni; <sup>6</sup>con purezza, con sapienza, con magnanimità, con benevolenza, con spirito di santità, con amore sincero, <sup>7</sup>con parola di verità, con potenza di Dio; con le armi della giustizia a destra e a sinistra; <sup>8</sup>nella gloria e nel disonore, nella cattiva e nella buona fama; come impostori, eppure siamo veritieri; <sup>9</sup>come sconosciuti, eppure notissimi; come moribondi, e invece viviamo; come puniti, ma non uccisi; <sup>10</sup>come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto!<br> <sup>11</sup>La nostra bocca vi ha parlato francamente, Corinzi; il nostro cuore si è tutto aperto per voi. <sup>12</sup>In noi certo non siete allo stretto; è nei vostri cuori che siete allo stretto. <sup>13</sup>Io parlo come a figli: rendeteci il contraccambio, apritevi anche voi! <br> </p> <div class="titoli">O Dio o gli idoli</div> <p> <sup>14</sup>Non lasciatevi legare al giogo estraneo dei non credenti. Quale rapporto infatti può esservi fra giustizia e iniquità, o quale comunione fra luce e tenebre? <sup>15</sup>Quale intesa fra Cristo e Bèliar, o quale collaborazione fra credente e non credente? <sup>16</sup>Quale accordo fra tempio di Dio e idoli? Noi siamo infatti il tempio del Dio vivente, come Dio stesso ha detto:</p> <p>Abiterò in mezzo a loro e con loro camminerò<br>e sarò il loro Dio,<br>ed essi saranno il mio popolo.<br> <sup>17</sup>Perciò uscite di mezzo a loro<br>e separatevi, dice il Signore,<br>non toccate nulla d'impuro.<br>E io vi accoglierò<br> <sup>18</sup>e sarò per voi un padre<br>e voi sarete per me figli e figlie,<br>dice il Signore onnipotente.</p>>