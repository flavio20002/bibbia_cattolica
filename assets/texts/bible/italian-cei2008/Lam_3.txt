<div class="titoli">Terza lamentazione: meditazione sulla sofferenza</div> <p><sup>1</sup>Io sono l'uomo che ha provato la miseria<br>sotto la sferza della sua ira.<br> <sup>2</sup>Egli mi ha guidato, mi ha fatto camminare<br>nelle tenebre e non nella luce.<br> <sup>3</sup>Sì, contro di me egli volge e rivolge<br>la sua mano tutto il giorno.<br> <sup>4</sup>Egli ha consumato la mia carne e la mia pelle,<br>ha rotto le mie ossa.<br> <sup>5</sup>Ha costruito sopra di me, mi ha circondato<br>di veleno e di affanno.<br> <sup>6</sup>Mi ha fatto abitare in luoghi tenebrosi<br>come i morti da gran tempo.<br> <sup>7</sup>Mi ha costruito un muro tutt'intorno, non posso più uscire;<br>ha reso pesanti le mie catene.<br> <sup>8</sup>Anche se grido e invoco aiuto,<br>egli soffoca la mia preghiera.<br> <sup>9</sup>Ha sbarrato le mie vie con blocchi di pietra,<br>ha ostruito i miei sentieri.<br> <sup>10</sup>Era per me un orso in agguato,<br>un leone in luoghi nascosti.<br> <sup>11</sup>Seminando di spine la mia via, mi ha lacerato,<br>mi ha reso desolato.<br> <sup>12</sup>Ha teso l'arco, mi ha posto<br>come bersaglio alle sue saette.<br> <sup>13</sup>Ha conficcato nei miei reni<br>le frecce della sua faretra.<br> <sup>14</sup>Sono diventato lo scherno di tutti i popoli,<br>la loro beffarda canzone tutto il giorno.<br> <sup>15</sup>Mi ha saziato con erbe amare,<br>mi ha dissetato con assenzio.<br> <sup>16</sup>Ha spezzato i miei denti con la ghiaia,<br>mi ha steso nella polvere.<br> <sup>17</sup>Sono rimasto lontano dalla pace,<br>ho dimenticato il benessere.<br> <sup>18</sup>E dico: «È scomparsa la mia gloria,<br>la speranza che mi veniva dal Signore».<br> <sup>19</sup>Il ricordo della mia miseria e del mio vagare<br>è come assenzio e veleno.<br> <sup>20</sup>Ben se ne ricorda la mia anima<br>e si accascia dentro di me.<br> <sup>21</sup>Questo intendo richiamare al mio cuore,<br>e per questo voglio riprendere speranza.<br> <sup>22</sup>Le grazie del Signore non sono finite,<br>non sono esaurite le sue misericordie.<br> <sup>23</sup>Si rinnovano ogni mattina,<br>grande è la sua fedeltà.<br> <sup>24</sup>«Mia parte è il Signore - io esclamo -,<br>per questo in lui spero».<br> <sup>25</sup>Buono è il Signore con chi spera in lui,<br>con colui che lo cerca.<br> <sup>26</sup>È bene aspettare in silenzio<br>la salvezza del Signore.<br> <sup>27</sup>È bene per l'uomo portare<br>un giogo nella sua giovinezza.<br> <sup>28</sup>Sieda costui solitario e resti in silenzio,<br>poiché egli glielo impone.<br> <sup>29</sup>Ponga nella polvere la bocca,<br>forse c'è ancora speranza.<br> <sup>30</sup>Porga a chi lo percuote la sua guancia,<br>si sazi di umiliazioni.<br> <sup>31</sup>Poiché il Signore <br>non respinge per sempre.<br> <sup>32</sup>Ma, se affligge, avrà anche pietà<br>secondo il suo grande amore.<br> <sup>33</sup>Poiché contro il suo desiderio egli umilia<br>e affligge i figli dell'uomo.<br> <sup>34</sup>Schiacciano sotto i loro piedi<br>tutti i prigionieri del paese.<br> <sup>35</sup>Ledono i diritti di un uomo<br>davanti al volto dell'Altissimo.<br> <sup>36</sup>Opprimono un altro in una causa.<br>Forse il Signore non vede tutto questo?<br> <sup>37</sup>Chi mai ha parlato e la sua parola si è avverata,<br>senza che il Signore lo avesse comandato?<br> <sup>38</sup>Dalla bocca dell'Altissimo non procedono forse<br>le sventure e il bene?<br> <sup>39</sup>Perché si rammarica un essere vivente,<br>un uomo, per i castighi dei suoi peccati?<br> <sup>40</sup>«Esaminiamo la nostra condotta e scrutiamola,<br>ritorniamo al Signore.<br> <sup>41</sup>Innalziamo i nostri cuori al di sopra delle mani,<br>verso Dio nei cieli.<br> <sup>42</sup>Noi abbiamo peccato e siamo stati ribelli,<br>e tu non ci hai perdonato.<br> <sup>43</sup>Ti sei avvolto nell'ira e ci hai perseguitati,<br>hai ucciso senza pietà.<br> <sup>44</sup>Ti sei avvolto in una nube,<br>perché la supplica non giungesse fino a te.<br> <sup>45</sup>Ci hai ridotti a spazzatura e rifiuto<br>in mezzo ai popoli.<br> <sup>46</sup>Hanno spalancato la bocca contro di noi<br>tutti i nostri nemici.<br> <sup>47</sup>Nostra sorte sono terrore e fossa,<br>sterminio e rovina».<br> <sup>48</sup>Rivoli di lacrime scorrono dai miei occhi,<br>per la rovina della figlia del mio popolo.<br> <sup>49</sup>Il mio occhio piange senza sosta<br>perché non ha pace,<br> <sup>50</sup>finché non guardi e non veda<br>il Signore dal cielo.<br> <sup>51</sup>Il mio occhio mi tormenta<br>per tutte le figlie della mia città.<br> <sup>52</sup>Mi hanno dato la caccia come a un passero<br>coloro che mi odiano senza ragione.<br> <sup>53</sup>Mi hanno chiuso vivo nella fossa<br>e hanno gettato pietre su di me.<br> <sup>54</sup>Sono salite le acque fin sopra il mio capo;<br>ho detto: «È finita per me».<br> <sup>55</sup>Ho invocato il tuo nome, o Signore,<br>dalla fossa profonda.<br> <sup>56</sup>Tu hai udito il mio grido: «Non chiudere<br>l'orecchio al mio sfogo».<br> <sup>57</sup>Tu eri vicino quando t'invocavo,<br>hai detto: «Non temere!».<br> <sup>58</sup>Tu hai difeso, Signore, la mia causa,<br>hai riscattato la mia vita.<br> <sup>59</sup>Hai visto, o Signore, la mia umiliazione,<br>difendi il mio diritto!<br> <sup>60</sup>Hai visto tutte le loro vendette,<br>tutte le loro trame contro di me.<br> <sup>61</sup>Hai udito, Signore, i loro insulti,<br>tutte le loro trame contro di me.<br> <sup>62</sup>I discorsi dei miei oppositori e i loro pensieri<br>sono contro di me tutto il giorno.<br> <sup>63</sup>Osserva quando siedono e quando si alzano;<br>io sono la loro beffarda canzone.<br> <sup>64</sup>Ripagali, o Signore,<br>secondo l'opera delle loro mani.<br> <sup>65</sup>Rendili duri di cuore,<br>sia su di loro la tua maledizione!<br> <sup>66</sup>Perseguitali nell'ira, Signore,<br>e distruggili sotto il cielo.<br></p>