<div class="titoli">Geremia presso il vasaio</div> <p><sup>1</sup>Questa parola fu rivolta dal Signore a Geremia: <sup>2</sup>«Àlzati e scendi nella bottega del vasaio; là ti farò udire la mia parola». <sup>3</sup>Scesi nella bottega del vasaio, ed ecco, egli stava lavorando al tornio. <sup>4</sup>Ora, se si guastava il vaso che stava modellando, come capita con la creta in mano al vasaio, egli riprovava di nuovo e ne faceva un altro, come ai suoi occhi pareva giusto.<br> <sup>5</sup>Allora mi fu rivolta la parola del Signore in questi termini: <sup>6</sup>«Forse non potrei agire con voi, casa d'Israele, come questo vasaio? Oracolo del Signore. Ecco, come l'argilla è nelle mani del vasaio, così voi siete nelle mie mani, casa d'Israele. <sup>7</sup>A volte nei riguardi di una nazione o di un regno io decido di sradicare, di demolire e di distruggere; <sup>8</sup>ma se questa nazione, contro la quale avevo parlato, si converte dalla sua malvagità, io mi pento del male che avevo pensato di farle. <sup>9</sup>Altre volte nei riguardi di una nazione o di un regno io decido di edificare e di piantare; <sup>10</sup>ma se essa compie ciò che è male ai miei occhi non ascoltando la mia voce, io mi pento del bene che avevo promesso di farle.<br> <sup>11</sup>Ora annuncia, dunque, agli uomini di Giuda e agli abitanti di Gerusalemme: Dice il Signore: Ecco, sto preparando contro di voi una calamità, sto pensando un progetto contro di voi. Su, abbandonate la vostra condotta perversa, migliorate le vostre abitudini e le vostre azioni. <sup>12</sup>Ma essi diranno: «È inutile, noi vogliamo seguire i nostri progetti, ognuno di noi caparbiamente secondo il suo cuore malvagio»».</p> <div class="titoli">Israele ha dimenticato il Signore</div> <p><sup>13</sup>Perciò così dice il Signore:<br>«Informatevi tra le nazioni:<br>chi ha mai udito cose simili?<br>Enormi, orribili cose ha commesso<br>la vergine d'Israele.<br> <sup>14</sup>Scompare forse la neve<br>dalle alte rocce del Libano?<br>Si inaridiscono le acque gelide<br>che scorrono sulle montagne?<br> <sup>15</sup>Eppure il mio popolo mi ha dimenticato,<br>offre incenso a un idolo vano.<br>Ha inciampato nelle sue strade,<br>nei sentieri di una volta,<br>e cammina su viottoli,<br>per una via non appianata,<br> <sup>16</sup>per rendere la sua terra una desolazione,<br>un oggetto di scherno perenne.<br>Chiunque vi passa ne rimarrà sbigottito<br>e scuoterà il capo.<br> <sup>17</sup>Come fa il vento d'oriente,<br>io li disperderò davanti al nemico.<br>Volterò loro le spalle e non li guarderò<br>nel giorno della loro rovina».</p> <div class="titoli">Congiura contro Geremia</div> <p><sup>18</sup>Dissero: «Venite e tramiamo insidie contro Geremia, perché la legge non verrà meno ai sacerdoti né il consiglio ai saggi né la parola ai profeti. Venite, ostacoliamolo quando parla, non badiamo a tutte le sue parole».</p> <p><sup>19</sup>Prestami ascolto, Signore,<br>e odi la voce di chi è in lite con me.<br> <sup>20</sup>Si rende forse male per bene?<br>Hanno scavato per me una fossa.<br>Ricòrdati quando mi presentavo a te,<br>per parlare in loro favore,<br>per stornare da loro la tua ira.<br> <sup>21</sup>Consegna perciò i loro figli alla fame,<br>gettali in potere della spada;<br>le loro donne restino senza figli e vedove,<br>i loro uomini muoiano assassinati<br>e i loro giovani uccisi dalla spada in battaglia. <br> <sup>22</sup>Si odano grida dalle loro case,<br>quando improvvisamente farai piombare su di loro<br>una torma di briganti,<br>poiché hanno scavato una fossa per catturarmi<br>e hanno teso lacci ai miei piedi.<br> <sup>23</sup>Tu conosci, Signore,<br>ogni loro progetto di morte contro di me;<br>non lasciare impunita la loro iniquità<br>e non cancellare il loro peccato dalla tua vista.<br>Inciampino alla tua presenza;<br>al momento del tuo sdegno agisci contro di loro!<br></p>