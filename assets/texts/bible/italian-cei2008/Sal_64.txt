<div class="titoli">Invocazione del giusto perseguitato</div> <p><sup>1</sup>Al maestro del coro. Salmo. Di Davide. <br><br> <sup>2</sup>Ascolta, o Dio, la voce del mio lamento,<br> dal terrore del nemico proteggi la mia vita.</p> <p><sup>3</sup>Tienimi lontano dal complotto dei malvagi,<br> dal tumulto di chi opera il male.</p> <p><sup>4</sup>Affilano la loro lingua come spada,<br> scagliano come frecce parole amare</p> <p><sup>5</sup>per colpire di nascosto l'innocente;<br> lo colpiscono all'improvviso e non hanno timore.</p> <p><sup>6</sup>Si ostinano a fare il male,<br> progettano di nascondere tranelli;<br> dicono: «Chi potrà vederli?».</p> <p><sup>7</sup>Tramano delitti,<br> attuano le trame che hanno ordito;<br> l'intimo dell'uomo e il suo cuore: un abisso!</p> <p><sup>8</sup>Ma Dio li colpisce con le sue frecce:<br> all'improvviso sono feriti,</p> <p><sup>9</sup>la loro stessa lingua li manderà in rovina,<br> chiunque, al vederli, scuoterà la testa.</p> <p><sup>10</sup>Allora ognuno sarà preso da timore,<br> annuncerà le opere di Dio<br> e saprà discernere il suo agire.</p> <p><sup>11</sup>Il giusto gioirà nel Signore<br> e riporrà in lui la sua speranza:<br> si glorieranno tutti i retti di cuore.</p> <p></p>