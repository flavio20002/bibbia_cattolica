<div class="titoli">Guerra contro Madian</div> <p><sup>1</sup>Il Signore parlò a Mosè e disse: <sup>2</sup>«Compi la vendetta degli Israeliti contro i Madianiti, quindi sarai riunito ai tuoi padri». <sup>3</sup>Mosè disse al popolo: «Si armino fra voi uomini per l'esercito e marcino contro Madian, per eseguire la vendetta del Signore su Madian. <sup>4</sup>Manderete in guerra mille uomini per tribù, per tutte le tribù d'Israele». <sup>5</sup>Così furono reclutati, tra le migliaia d'Israele, mille uomini per tribù, cioè dodicimila armati per la guerra. <sup>6</sup>Mosè mandò in guerra quei mille uomini per tribù e con loro Fineès, figlio del sacerdote Eleàzaro, il quale portava gli oggetti sacri e aveva in mano le trombe dell'acclamazione. <br> <sup>7</sup>Marciarono dunque contro Madian, come il Signore aveva ordinato a Mosè, e uccisero tutti i maschi. <sup>8</sup>Tra i caduti uccisero anche i re di Madian Evì, Rekem, Sur, Cur e Reba, cioè cinque re di Madian; uccisero di spada anche Balaam figlio di Beor. <sup>9</sup>Gli Israeliti fecero prigioniere le donne di Madian e i loro fanciulli e catturarono come bottino tutto il loro bestiame, tutte le loro greggi e ogni loro bene; <sup>10</sup>appiccarono il fuoco a tutte le città che quelli abitavano e a tutti i loro recinti, <sup>11</sup>e presero tutto il bottino e tutta la preda, gente e bestiame. <sup>12</sup>Poi condussero i prigionieri, la preda e il bottino a Mosè, al sacerdote Eleàzaro e alla comunità degli Israeliti, accampati nelle steppe di Moab, presso il Giordano di Gerico.<br> <sup>13</sup>Mosè, il sacerdote Eleàzaro e tutti i prìncipi della comunità uscirono loro incontro fuori dell'accampamento. <sup>14</sup>Mosè si adirò contro i comandanti dell'esercito, capi di migliaia e capi di centinaia, che tornavano da quella spedizione di guerra. <sup>15</sup>Mosè disse loro: «Avete lasciato in vita tutte le femmine? <sup>16</sup>Proprio loro, per suggerimento di Balaam, hanno insegnato agli Israeliti l'infedeltà verso il Signore, nella vicenda di Peor, per cui venne il flagello nella comunità del Signore. <sup>17</sup>Ora uccidete ogni maschio tra i fanciulli e uccidete ogni donna che si è unita con un uomo; <sup>18</sup>ma tutte le fanciulle che non si sono unite con uomini, conservatele in vita per voi. <sup>19</sup>Voi poi accampatevi per sette giorni fuori del campo; chiunque ha ucciso qualcuno e chiunque ha toccato un caduto, si purifichi il terzo e il settimo giorno: questo tanto per voi quanto per i vostri prigionieri. <sup>20</sup>Purificherete anche ogni veste, ogni oggetto di pelle, ogni lavoro di pelo di capra e ogni oggetto di legno».<br> <sup>21</sup>Il sacerdote Eleàzaro disse agli uomini dell'esercito che erano andati alla battaglia: «Questa è la norma della legge che il Signore ha prescritto a Mosè: <sup>22</sup>«L'oro, l'argento, il bronzo, il ferro, lo stagno e il piombo, <sup>23</sup>quanto può sopportare il fuoco, lo farete passare per il fuoco e sarà reso puro, purché venga purificato anche con l'acqua della purificazione; quanto non può sopportare il fuoco, lo farete passare per l'acqua. <sup>24</sup>Laverete anche le vostre vesti il settimo giorno e sarete puri; poi potrete entrare nell'accampamento»».<br> <sup>25</sup>Il Signore disse a Mosè: <sup>26</sup>«Tu, con il sacerdote Eleàzaro e con i capi dei casati della comunità, fa' il computo di tutta la preda che è stata fatta: della gente e del bestiame; <sup>27</sup>dividi la preda a metà fra coloro che, usciti in guerra, hanno sostenuto la battaglia e tutta la comunità. <sup>28</sup>Dalla parte spettante ai soldati che sono usciti in guerra preleverai un contributo per il Signore: cioè un individuo su cinquecento, tanto delle persone quanto del bestiame grosso, degli asini e del bestiame minuto. <sup>29</sup>Lo prenderete sulla metà di loro spettanza e lo darai al sacerdote Eleàzaro, come offerta da presentare quale contributo in onore del Signore. <sup>30</sup>Della metà che spetta agli Israeliti prenderai una quota di uno su cinquanta tanto delle persone quanto del bestiame grosso, degli asini e del bestiame minuto; la darai ai leviti, che hanno la custodia della Dimora del Signore».<br> <sup>31</sup>Mosè e il sacerdote Eleàzaro fecero come il Signore aveva ordinato a Mosè. <sup>32</sup>Il bottino, cioè tutto ciò che rimaneva della preda fatta dagli uomini dell'esercito, consisteva in seicentosettantacinquemila capi di bestiame minuto, <sup>33</sup>settantaduemila capi di bestiame grosso, <sup>34</sup>sessantunmila asini <sup>35</sup>e trentaduemila persone, ossia donne che non si erano unite con uomini. <sup>36</sup>La metà, cioè la parte di quelli che erano usciti in guerra, fu di trecentotrentasettemilacinquecento capi di bestiame minuto, <sup>37</sup>dei quali seicentosettantacinque per il tributo al Signore; <sup>38</sup>trentaseimila capi di bestiame grosso, dei quali settantadue per il tributo al Signore; <sup>39</sup>trentamilacinquecento asini, dei quali sessantuno per il tributo al Signore, <sup>40</sup>e sedicimila persone, delle quali trentadue per il tributo al Signore. <sup>41</sup>Mosè diede al sacerdote Eleàzaro il contributo dell'offerta prelevata per il Signore, come il Signore gli aveva ordinato. <sup>42</sup>La metà che spettava agli Israeliti, dopo che Mosè ebbe fatto la spartizione per gli uomini dell'esercito, <sup>43</sup>la metà spettante alla comunità fu di trecentotrentasettemilacinquecento capi di bestiame minuto, <sup>44</sup>trentaseimila capi di bestiame grosso, <sup>45</sup>trentamilacinquecento asini <sup>46</sup>e sedicimila persone. <sup>47</sup>Da questa metà che spettava agli Israeliti, Mosè prese la quota di uno su cinquanta degli uomini e degli animali e li diede ai leviti che hanno la custodia della Dimora del Signore, come il Signore aveva ordinato a Mosè.<br> <sup>48</sup>I comandanti delle migliaia dell'esercito, capi di migliaia e capi di centinaia, si avvicinarono a Mosè e gli dissero: <sup>49</sup>«I tuoi servi hanno fatto il computo dei soldati che erano sotto i nostri ordini e non ne manca neppure uno. <sup>50</sup>Per questo portiamo, in offerta al Signore, ognuno quello che ha trovato di oggetti d'oro: bracciali, braccialetti, anelli, pendenti, collane, per compiere il rito espiatorio per le nostre persone davanti al Signore». <sup>51</sup>Mosè e il sacerdote Eleàzaro presero da loro quell'oro, tutti gli oggetti lavorati. <sup>52</sup>Tutto l'oro del contributo che prelevarono per il Signore, da parte dei capi di migliaia e dei capi di centinaia, pesava sedicimilasettecentocinquanta sicli. <sup>53</sup>Gli uomini dell'esercito si tennero il bottino che ognuno aveva fatto per conto suo. <sup>54</sup>Mosè e il sacerdote Eleàzaro presero l'oro dei capi di migliaia e di centinaia e lo portarono nella tenda del convegno come memoriale per gli Israeliti davanti al Signore.<br></p>