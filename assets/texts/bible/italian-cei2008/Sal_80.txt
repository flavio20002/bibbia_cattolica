<div class="titoli">Preghiera per la rinascita d'Israele</div> <p><sup>1</sup>Al maestro del coro. Su «Il giglio della testimonianza». Di Asaf. Salmo.<br><br> <sup>2</sup>Tu, pastore d'Israele, ascolta,<br> tu che guidi Giuseppe come un gregge.<br> Seduto sui cherubini, risplendi</p> <p><sup>3</sup>davanti a Èfraim, Beniamino e Manasse.<br> Risveglia la tua potenza<br> e vieni a salvarci.</p> <p><sup>4</sup>O Dio, fa' che ritorniamo,<br> fa' splendere il tuo volto e noi saremo salvi.</p> <p><sup>5</sup>Signore, Dio degli eserciti,<br> fino a quando fremerai di sdegno<br> contro le preghiere del tuo popolo?</p> <p><sup>6</sup>Tu ci nutri con pane di lacrime,<br> ci fai bere lacrime in abbondanza.</p> <p><sup>7</sup>Ci hai fatto motivo di contesa per i vicini<br> e i nostri nemici ridono di noi.</p> <p><sup>8</sup>Dio degli eserciti, fa' che ritorniamo,<br> fa' splendere il tuo volto e noi saremo salvi.</p> <p><sup>9</sup>Hai sradicato una vite dall'Egitto,<br> hai scacciato le genti e l'hai trapiantata.</p> <p><sup>10</sup>Le hai preparato il terreno,<br> hai affondato le sue radici<br> ed essa ha riempito la terra.</p> <p><sup>11</sup>La sua ombra copriva le montagne<br> e i suoi rami i cedri più alti.</p> <p><sup>12</sup>Ha esteso i suoi tralci fino al mare,<br> arrivavano al fiume i suoi germogli.</p> <p><sup>13</sup>Perché hai aperto brecce nella sua cinta<br> e ne fa vendemmia ogni passante?</p> <p><sup>14</sup>La devasta il cinghiale del bosco<br> e vi pascolano le bestie della campagna.</p> <p><sup>15</sup>Dio degli eserciti, ritorna!<br> Guarda dal cielo e vedi<br> e visita questa vigna,</p> <p><sup>16</sup>proteggi quello che la tua destra ha piantato,<br> il figlio dell'uomo che per te hai reso forte.</p> <p><sup>17</sup>È stata data alle fiamme, è stata recisa:<br> essi periranno alla minaccia del tuo volto.</p> <p><sup>18</sup>Sia la tua mano sull'uomo della tua destra,<br> sul figlio dell'uomo che per te hai reso forte.</p> <p><sup>19</sup>Da te mai più ci allontaneremo,<br> facci rivivere e noi invocheremo il tuo nome.</p> <p><sup>20</sup>Signore, Dio degli eserciti, fa' che ritorniamo,<br> fa' splendere il tuo volto e noi saremo salvi.</p> <p></p>