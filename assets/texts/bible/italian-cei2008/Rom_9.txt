<div class="titoli">IL MISTERO D'ISRAELE</div> <div class="titoli">Dio e il popolo d'Israele</div> <p><sup>1</sup>Dico la verità in Cristo, non mento, e la mia coscienza me ne dà testimonianza nello Spirito Santo: <sup>2</sup>ho nel cuore un grande dolore e una sofferenza continua. <sup>3</sup>Vorrei infatti essere io stesso anàtema, separato da Cristo a vantaggio dei miei fratelli, miei consanguinei secondo la carne. <sup>4</sup>Essi sono Israeliti e hanno l'adozione a figli, la gloria, le alleanze, la legislazione, il culto, le promesse; <sup>5</sup>a loro appartengono i patriarchi e da loro proviene Cristo secondo la carne, egli che è sopra ogni cosa, Dio benedetto nei secoli. Amen.<br> <sup>6</sup>Tuttavia la parola di Dio non è venuta meno. Infatti non tutti i discendenti d'Israele sono Israele, <sup>7</sup>né per il fatto di essere discendenza di Abramo sono tutti suoi figli, ma: In Isacco ti sarà data una discendenza; <sup>8</sup>cioè: non i figli della carne sono figli di Dio, ma i figli della promessa sono considerati come discendenza. <sup>9</sup>Questa infatti è la parola della promessa: Io verrò in questo tempo e Sara avrà un figlio. <sup>10</sup>E non è tutto: anche Rebecca ebbe figli da un solo uomo, Isacco nostro padre; <sup>11</sup>quando essi non erano ancora nati e nulla avevano fatto di bene o di male - perché rimanesse fermo il disegno divino fondato sull'elezione, non in base alle opere, ma alla volontà di colui che chiama -, <sup>12</sup>le fu dichiarato: Il maggiore sarà sottomesso al minore, <sup>13</sup>come sta scritto:</p> <p class="rientrato">Ho amato Giacobbe<br>e ho odiato Esaù.</p> <div class="titoli">Dio non è ingiusto</div> <p><sup>14</sup>Che diremo dunque? C'è forse ingiustizia da parte di Dio? No, certamente! <sup>15</sup>Egli infatti dice a Mosè:</p> <p class="rientrato">Avrò misericordia per chi vorrò averla,<br>e farò grazia a chi vorrò farla.</p> <p><sup>16</sup>Quindi non dipende dalla volontà né dagli sforzi dell'uomo, ma da Dio che ha misericordia. <sup>17</sup>Dice infatti la Scrittura al faraone: Ti ho fatto sorgere per manifestare in te la mia potenza e perché il mio nome sia proclamato in tutta la terra. <sup>18</sup>Dio quindi ha misericordia verso chi vuole e rende ostinato chi vuole. <sup>19</sup>Mi potrai però dire: «Ma allora perché ancora rimprovera? Chi infatti può resistere al suo volere?». <sup>20</sup>O uomo, chi sei tu, per contestare Dio? Oserà forse dire il vaso plasmato a colui che lo plasmò: «Perché mi hai fatto così?». <sup>21</sup>Forse il vasaio non è padrone dell'argilla, per fare con la medesima pasta un vaso per uso nobile e uno per uso volgare? <sup>22</sup>Anche Dio, volendo manifestare la sua ira e far conoscere la sua potenza, ha sopportato con grande magnanimità gente meritevole di collera, pronta per la perdizione. <sup>23</sup>E questo, per far conoscere la ricchezza della sua gloria verso gente meritevole di misericordia, da lui predisposta alla gloria, <sup>24</sup>cioè verso di noi, che egli ha chiamato non solo tra i Giudei ma anche tra i pagani. <sup>25</sup>Esattamente come dice Osea:</p> <p class="rientrato">Chiamerò mio popolo quello che non era mio popolo<br>e mia amata quella che non era l'amata.</p> <p><sup>26</sup>E avverrà che, nel luogo stesso dove fu detto loro:</p> <p class="rientrato">«Voi non siete mio popolo»,<br>là saranno chiamati figli del Dio vivente.</p> <p><sup>27</sup>E quanto a Israele, Isaia esclama:</p> <p class="rientrato">Se anche il numero dei figli d'Israele<br>fosse come la sabbia del mare,<br>solo il resto sarà salvato;<br> <sup>28</sup>perché con pienezza e rapidità<br>il Signore compirà la sua parola sulla terra.</p> <p><sup>29</sup>E come predisse Isaia:</p> <p class="rientrato">Se il Signore degli eserciti<br>non ci avesse lasciato una discendenza,<br>saremmo divenuti come Sòdoma<br>e resi simili a Gomorra.</p> <div class="titoli">La colpa d'Israele</div> <p><sup>30</sup>Che diremo dunque? Che i pagani, i quali non cercavano la giustizia, hanno raggiunto la giustizia, la giustizia però che deriva dalla fede; <sup>31</sup>mentre Israele, il quale cercava una Legge che gli desse la giustizia, non raggiunse lo scopo della Legge. <sup>32</sup>E perché mai? Perché agiva non mediante la fede, ma mediante le opere. Hanno urtato contro la pietra d'inciampo, <sup>33</sup>come sta scritto:</p> <p class="rientrato">Ecco, io pongo in Sion una pietra d'inciampo<br>e un sasso che fa cadere;<br>ma chi crede in lui non sarà deluso.</p>