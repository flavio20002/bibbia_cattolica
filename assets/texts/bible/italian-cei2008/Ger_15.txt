<div class="titoli">Lamento di Geremia</div> <sup>1</sup>Il Signore mi disse: «Anche se Mosè e Samuele si presentassero davanti a me, non volgerei lo sguardo verso questo popolo. Allontanali da me, se ne vadano! <sup>2</sup>Se ti domanderanno: «Dove dobbiamo andare?», dirai loro: Così dice il Signore: <p>Chi è destinato alla morte, alla morte,<br>chi alla spada, alla spada,<br>chi alla fame, alla fame,<br>chi alla schiavitù, alla schiavitù.</p> <p><sup>3</sup>Io manderò contro di loro quattro specie di mali - oracolo del Signore -: la spada per ucciderli, i cani per sbranarli, gli uccelli del cielo e le bestie della terra per divorarli e distruggerli. <sup>4</sup>Li renderò un esempio terrificante per tutti i regni della terra, per quello che ha fatto in Gerusalemme il re di Giuda Manasse, figlio di Ezechia.</p> <p><sup>5</sup>Chi avrà pietà di te, Gerusalemme,<br>chi ti compiangerà?<br>Chi si volterà per domandarti come stai?<br> <sup>6</sup>Tu mi hai respinto <br>- oracolo del Signore -, <br>mi hai voltato le spalle<br>e io ho steso la mano su di te per annientarti;<br>sono stanco di pentirmi.<br> <sup>7</sup>Li ho dispersi al vento con la pala,<br>alle porte del paese.<br>Ho reso senza figli e ho fatto perire il mio popolo,<br>perché non si sono convertiti dalle loro abitudini.<br> <sup>8</sup>Le loro vedove sono diventate<br>più numerose della sabbia del mare.<br>Ho mandato sulle madri e sui giovani<br>un devastatore in pieno giorno;<br>ho fatto piombare d'un tratto su di loro<br>turbamento e spavento.<br> <sup>9</sup>È abbattuta la madre di sette figli,<br>esala il suo respiro;<br>il sole tramonta per lei quando è ancora giorno,<br>è coperta di vergogna e confusa.<br>Io consegnerò i loro superstiti alla spada,<br>in preda ai loro nemici». <br>Oracolo del Signore.<br> </p> <div class="titoli">Lamento di Geremia</div> <p><sup>10</sup>Me infelice, madre mia! Mi hai partorito<br>uomo di litigio e di contesa per tutto il paese!<br>Non ho ricevuto prestiti, non ne ho fatti a nessuno,<br>eppure tutti mi maledicono.<br> <sup>11</sup>In realtà, Signore, ti ho servito come meglio potevo,<br>mi sono rivolto a te con preghiere per il mio nemico,<br>nel tempo della sventura e nel tempo dell'angoscia.<br> <sup>12</sup>Potrà forse il ferro spezzare<br>il ferro del settentrione e il bronzo?<br> <sup>13</sup>«I tuoi averi e i tuoi tesori<br>li abbandonerò al saccheggio,<br>come ricompensa per tutti i peccati<br>commessi in tutti i tuoi territori.<br> <sup>14</sup>Ti renderò schiavo dei tuoi nemici<br>in una terra che non conosci,<br>perché si è acceso il fuoco della mia ira,<br>che arderà contro di te».<br> <sup>15</sup>Tu lo sai, Signore,<br>ricòrdati di me e aiutami,<br>véndicati per me dei miei persecutori.<br>Nella tua clemenza non lasciarmi perire,<br>sappi che io sopporto insulti per te.<br> <sup>16</sup>Quando le tue parole mi vennero incontro,<br>le divorai con avidità;<br>la tua parola fu la gioia e la letizia del mio cuore,<br>perché il tuo nome è invocato su di me,<br>Signore, Dio degli eserciti.<br> <sup>17</sup>Non mi sono seduto per divertirmi<br>nelle compagnie di gente scherzosa,<br>ma spinto dalla tua mano sedevo solitario,<br>poiché mi avevi riempito di sdegno.<br> <sup>18</sup>Perché il mio dolore è senza fine<br>e la mia piaga incurabile non vuole guarire?<br>Tu sei diventato per me un torrente infido,<br>dalle acque incostanti.<br> <sup>19</sup>Allora il Signore mi rispose:<br>«Se ritornerai, io ti farò ritornare<br>e starai alla mia presenza;<br>se saprai distinguere ciò che è prezioso<br>da ciò che è vile,<br>sarai come la mia bocca.<br>Essi devono tornare a te,<br>non tu a loro,<br> <sup>20</sup>e di fronte a questo popolo io ti renderò<br>come un muro durissimo di bronzo;<br>combatteranno contro di te,<br>ma non potranno prevalere,<br>perché io sarò con te<br>per salvarti e per liberarti.<br>Oracolo del Signore.<br> <sup>21</sup>Ti libererò dalla mano dei malvagi<br>e ti salverò dal pugno dei violenti».<br></p>