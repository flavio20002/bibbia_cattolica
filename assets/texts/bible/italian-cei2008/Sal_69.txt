<div class="titoli">Invocazione di aiuto</div> <p><sup>1</sup>Al maestro del coro. Su «I gigli». Di Davide.</p> <p><sup>2</sup>Salvami, o Dio:<br> l'acqua mi giunge alla gola.</p> <p><sup>3</sup>Affondo in un abisso di fango,<br> non ho nessun sostegno;<br> sono caduto in acque profonde<br> e la corrente mi travolge.</p> <p><sup>4</sup>Sono sfinito dal gridare,<br> la mia gola è riarsa;<br> i miei occhi si consumano<br> nell'attesa del mio Dio.</p> <p><sup>5</sup>Sono più numerosi dei capelli del mio capo<br> quelli che mi odiano senza ragione.<br> Sono potenti quelli che mi vogliono distruggere,<br> i miei nemici bugiardi:<br> quanto non ho rubato, dovrei forse restituirlo?</p> <p><sup>6</sup>Dio, tu conosci la mia stoltezza<br> e i miei errori non ti sono nascosti.</p> <p><sup>7</sup>Chi spera in te, per colpa mia non sia confuso,<br> Signore, Dio degli eserciti;<br> per causa mia non si vergogni<br> chi ti cerca, Dio d'Israele.</p> <p><sup>8</sup>Per te io sopporto l'insulto<br> e la vergogna mi copre la faccia;</p> <p><sup>9</sup>sono diventato un estraneo ai miei fratelli,<br> uno straniero per i figli di mia madre.</p> <p><sup>10</sup>Perché mi divora lo zelo per la tua casa,<br> gli insulti di chi ti insulta ricadono su di me.</p> <p><sup>11</sup>Piangevo su di me nel digiuno,<br> ma sono stato insultato.</p> <p><sup>12</sup>Ho indossato come vestito un sacco<br> e sono diventato per loro oggetto di scherno.</p> <p><sup>13</sup>Sparlavano di me quanti sedevano alla porta,<br> gli ubriachi mi deridevano.</p> <p><sup>14</sup>Ma io rivolgo a te la mia preghiera,<br> Signore, nel tempo della benevolenza.<br> O Dio, nella tua grande bontà, rispondimi,<br> nella fedeltà della tua salvezza.</p> <p><sup>15</sup>Liberami dal fango, perché io non affondi,<br> che io sia liberato dai miei nemici e dalle acque profonde.</p> <p><sup>16</sup>Nonmi travolga la corrente,<br> l'abisso non mi sommerga,<br> la fossa non chiuda su di me la sua bocca.</p> <p><sup>17</sup>Rispondimi, Signore, perché buono è il tuo amore;<br> volgiti a me nella tua grande tenerezza.</p> <p><sup>18</sup>Non nascondere il volto al tuo servo;<br> sono nell'angoscia: presto, rispondimi!</p> <p><sup>19</sup>Avvicìnati a me, riscattami,<br> liberami a causa dei miei nemici.</p> <p><sup>20</sup>Tu sai quanto sono stato insultato:<br> quanto disonore, quanta vergogna!<br> Sono tutti davanti a te i miei avversari.</p> <p><sup>21</sup>L'insulto ha spezzato il mio cuore<br> e mi sento venir meno.<br> Mi aspettavo compassione, ma invano,<br> consolatori, ma non ne ho trovati.</p> <p><sup>22</sup>Mi hanno messo veleno nel cibo<br> e quando avevo sete mi hanno dato aceto.</p> <p><sup>23</sup>La loro tavola sia per loro una trappola,<br> un'insidia i loro banchetti.</p> <p><sup>24</sup>Si offuschino i loro occhi e più non vedano:<br> sfibra i loro fianchi per sempre.</p> <p><sup>25</sup>Riversa su di loro il tuo sdegno,<br> li raggiunga la tua ira ardente.</p> <p><sup>26</sup>Il loro accampamento sia desolato,<br> senza abitanti la loro tenda;</p> <p><sup>27</sup>perché inseguono colui che hai percosso,<br> aggiungono dolore a chi tu hai ferito.</p> <p><sup>28</sup>Aggiungi per loro colpa su colpa<br> e non possano appellarsi alla tua giustizia.</p> <p><sup>29</sup>Dal libro dei viventi siano cancellati<br> e non siano iscritti tra i giusti.</p> <p><sup>30</sup>Io sono povero e sofferente:<br> la tua salvezza, Dio, mi ponga al sicuro.</p> <p><sup>31</sup>Loderò il nome di Dio con un canto,<br> lo magnificherò con un ringraziamento,</p> <p><sup>32</sup>che per il Signore è meglio di un toro,<br> di un torello con corna e zoccoli.</p> <p><sup>33</sup>Vedano i poveri e si rallegrino;<br> voi che cercate Dio, fatevi coraggio,</p> <p><sup>34</sup>perché il Signore ascolta i miseri<br> e non disprezza i suoi che sono prigionieri.</p> <p><sup>35</sup>A lui cantino lode i cieli e la terra,<br> i mari e quanto brulica in essi.</p> <p><sup>36</sup>Perché Dio salverà Sion,<br> ricostruirà le città di Giuda:<br> vi abiteranno e ne riavranno il possesso.</p> <p><sup>37</sup>La stirpe dei suoi servi ne sarà erede<br> e chi ama il suo nome vi porrà dimora.</p> <p></p>