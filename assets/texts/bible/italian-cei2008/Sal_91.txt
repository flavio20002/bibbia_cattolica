<div class="titoli">La protezione divina</div> <p><sup>1</sup>Chi abita al riparo dell'Altissimo<br> passerà la notte all'ombra dell'Onnipotente.</p> <p><sup>2</sup>Io dico al Signore: «Mio rifugio e mia fortezza,<br> mio Dio in cui confido».</p> <p><sup>3</sup>Egli ti libererà dal laccio del cacciatore,<br> dalla peste che distrugge.</p> <p><sup>4</sup>Ti coprirà con le sue penne,<br> sotto le sue ali troverai rifugio;<br> la sua fedeltà ti sarà scudo e corazza.</p> <p><sup>5</sup>Non temerai il terrore della notte<br> né la freccia che vola di giorno,</p> <p><sup>6</sup>la peste che vaga nelle tenebre,<br> lo sterminio che devasta a mezzogiorno.</p> <p><sup>7</sup>Mille cadranno al tuo fianco<br> e diecimila alla tua destra,<br> ma nulla ti potrà colpire.</p> <p><sup>8</sup>Basterà che tu apra gli occhi<br> e vedrai la ricompensa dei malvagi!</p> <p><sup>9</sup>«Sì, mio rifugio sei tu, o Signore!».<br> Tu hai fatto dell'Altissimo la tua dimora:</p> <p><sup>10</sup>non ti potrà colpire la sventura,<br> nessun colpo cadrà sulla tua tenda.</p> <p><sup>11</sup>Egli per te darà ordine ai suoi angeli<br> di custodirti in tutte le tue vie.</p> <p><sup>12</sup>Sulle mani essi ti porteranno,<br> perché il tuo piede non inciampi nella pietra.</p> <p><sup>13</sup>Calpesterai leoni e vipere,<br> schiaccerai leoncelli e draghi.</p> <p><sup>14</sup>«Lo libererò, perché a me si è legato,<br> lo porrò al sicuro, perché ha conosciuto il mio nome.</p> <p><sup>15</sup>Mi invocherà e io gli darò risposta;<br> nell'angoscia io sarò con lui,<br> lo libererò e lo renderò glorioso.</p> <p><sup>16</sup>Lo sazierò di lunghi giorni<br> e gli farò vedere la mia salvezza».</p> <p></p>