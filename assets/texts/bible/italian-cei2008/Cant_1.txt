<div class="titoli">PROLOGO</div> <div class="titoli">Titolo</div> <p><sup>1</sup>Cantico dei Cantici, di Salomone.<br> </p> <div class="titoli">Desiderio d'amore</div> <p><sup>2</sup>Mi baci con i baci della sua bocca!<br>Sì, migliore del vino è il tuo amore.<br> <sup>3</sup>Inebrianti sono i tuoi profumi per la fragranza,<br>aroma che si spande è il tuo nome:<br>per questo le ragazze di te si innamorano.<br> <sup>4</sup>Trascinami con te, corriamo!<br>M'introduca il re nelle sue stanze:<br>gioiremo e ci rallegreremo di te,<br>ricorderemo il tuo amore più del vino.<br>A ragione di te ci si innamora!<br> </p> <div class="titoli">PRIMO POEMA</div> <div class="titoli">La sposa si presenta</div> <p><sup>5</sup>Bruna sono ma bella,<br>o figlie di Gerusalemme,<br>come le tende di Kedar,<br>come le cortine di Salomone.<br> <sup>6</sup>Non state a guardare se sono bruna,<br>perché il sole mi ha abbronzato.<br>I figli di mia madre si sono sdegnati con me:<br>mi hanno messo a guardia delle vigne;<br>la mia vigna, la mia, non l'ho custodita.<br> </p> <div class="titoli">Desiderio dello sposo</div> <p><sup>7</sup>Dimmi, o amore dell'anima mia,<br>dove vai a pascolare le greggi,<br>dove le fai riposare al meriggio,<br>perché io non debba vagare<br>dietro le greggi dei tuoi compagni?<br> <sup>8</sup>Se non lo sai tu, bellissima tra le donne,<br>segui le orme del gregge<br>e pascola le tue caprette<br>presso gli accampamenti dei pastori.<br> </p> <div class="titoli">Colloquio d'amore</div> <p><sup>9</sup>Alla puledra del cocchio del faraone<br>io ti assomiglio, amica mia.<br> <sup>10</sup>Belle sono le tue guance fra gli orecchini,<br>il tuo collo tra i fili di perle.<br> <sup>11</sup>Faremo per te orecchini d'oro,<br>con grani d'argento.<br> <sup>12</sup>Mentre il re è sul suo divano,<br>il mio nardo effonde il suo profumo.<br> <sup>13</sup>L'amato mio è per me un sacchetto di mirra,<br>passa la notte tra i miei seni.<br> <sup>14</sup>L'amato mio è per me un grappolo di cipro<br>nelle vigne di Engàddi.<br> <sup>15</sup>Quanto sei bella, amata mia, quanto sei bella!<br>Gli occhi tuoi sono colombe.<br> <sup>16</sup>Come sei bello, amato mio, quanto grazioso!<br>Erba verde è il nostro letto,<br> <sup>17</sup>di cedro sono le travi della nostra casa,<br>di cipresso il nostro soffitto.<br></p>