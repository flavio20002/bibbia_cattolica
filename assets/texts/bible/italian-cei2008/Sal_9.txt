<div class="titoli">Inno alla giustizia di Dio</div> <p><sup>1</sup>Al maestro del coro. Su «La morte del figlio». Salmo. Di Davide.<br><br> <sup>2</sup>Renderò grazie al Signore con tutto il cuore,<br> annuncerò tutte le tue meraviglie.</p> <p><sup>3</sup>Gioirò ed esulterò in te,<br> canterò inni al tuo nome, o Altissimo,</p> <p> <sup>4</sup>mentre i miei nemici tornano indietro,<br> davanti a te inciampano e scompaiono,</p> <p><sup>5</sup>perché hai sostenuto il mio diritto e la mia causa:<br> ti sei seduto in trono come giudice giusto.</p> <p> <sup>6</sup>Hai minacciato le nazioni, hai sterminato il malvagio,<br> il loro nome hai cancellato in eterno, per sempre.</p> <p><sup>7</sup>Il nemico è battuto, ridotto a rovine per sempre.<br> È scomparso il ricordo delle città che hai distrutto.</p> <p> <sup>8</sup>Ma il Signore siede in eterno,<br> stabilisce il suo trono per il giudizio:</p> <p><sup>9</sup>governerà il mondo con giustizia,<br> giudicherà i popoli con rettitudine.</p> <p> <sup>10</sup>Il Signore sarà un rifugio per l'oppresso,<br> un rifugio nei momenti di angoscia.</p> <p><sup>11</sup>Confidino in te quanti conoscono il tuo nome,<br> perché tu non abbandoni chi ti cerca, Signore.</p> <p> <sup>12</sup>Cantate inni al Signore, che abita in Sion,<br> narrate le sue imprese tra i popoli,</p> <p><sup>13</sup>perché egli chiede conto del sangue versato,<br> se ne ricorda, non dimentica il grido dei poveri.</p> <p> <sup>14</sup>Abbi pietà di me, Signore,<br> vedi la mia miseria, opera dei miei nemici,<br> tu che mi fai risalire dalle porte della morte,</p> <p><sup>15</sup>perché io possa annunciare tutte le tue lodi;<br> alle porte della figlia di Sion<br> esulterò per la tua salvezza.</p> <p> <sup>16</sup>Sono sprofondate le genti nella fossa che hanno scavato,<br> nella rete che hanno nascosto si è impigliato il loro piede.</p> <p><sup>17</sup>Il Signore si è fatto conoscere, ha reso giustizia;<br> il malvagio è caduto nella rete, opera delle sue mani.</p> <p> <sup>18</sup>Tornino i malvagi negli inferi,<br> tutte le genti che dimenticano Dio.</p> <p> <sup>19</sup>Perché il misero non sarà mai dimenticato,<br> la speranza dei poveri non sarà mai delusa.</p> <p><sup>20</sup>Sorgi, Signore, non prevalga l'uomo:<br> davanti a te siano giudicate le genti.</p> <p><sup>21</sup>Riempile di spavento, Signore,<br> riconoscano le genti di essere mortali.</p> <p></p>