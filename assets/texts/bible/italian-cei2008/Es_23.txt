<div class="titoli">Doveri di giustizia</div> <p><sup>1</sup>Non spargerai false dicerie; non presterai mano al colpevole per far da testimone in favore di un'ingiustizia. <sup>2</sup>Non seguirai la maggioranza per agire male e non deporrai in processo così da stare con la maggioranza, per ledere il diritto. <br> <sup>3</sup>Non favorirai nemmeno il debole nel suo processo. <br> <sup>4</sup>Quando incontrerai il bue del tuo nemico o il suo asino dispersi, glieli dovrai ricondurre. <sup>5</sup>Quando vedrai l'asino del tuo nemico accasciarsi sotto il carico, non abbandonarlo a se stesso: mettiti con lui a scioglierlo dal carico. <br> <sup>6</sup>Non ledere il diritto del tuo povero nel suo processo. <br> <sup>7</sup>Ti terrai lontano da parola menzognera. Non far morire l'innocente e il giusto, perché io non assolvo il colpevole. <br> <sup>8</sup>Non accetterai doni, perché il dono acceca chi ha gli occhi aperti e perverte anche le parole dei giusti. <br> <sup>9</sup>Non opprimerai il forestiero: anche voi conoscete la vita del forestiero, perché siete stati forestieri in terra d'Egitto. <br> <sup>10</sup>Per sei anni seminerai la tua terra e ne raccoglierai il prodotto, <sup>11</sup>ma nel settimo anno non la sfrutterai e la lascerai incolta: ne mangeranno gli indigenti del tuo popolo e ciò che lasceranno sarà consumato dalle bestie selvatiche. Così farai per la tua vigna e per il tuo oliveto. <br> <sup>12</sup>Per sei giorni farai i tuoi lavori, ma nel settimo giorno farai riposo, perché possano godere quiete il tuo bue e il tuo asino e possano respirare i figli della tua schiava e il forestiero. <br> <sup>13</sup>Farete attenzione a quanto vi ho detto: non pronunciate il nome di altri dèi; non si senta sulla tua bocca! <br> <sup>14</sup>Tre volte all'anno farai festa in mio onore. <br> <sup>15</sup>Osserverai la festa degli Azzimi: per sette giorni mangerai azzimi, come ti ho ordinato, nella ricorrenza del mese di Abìb, perché in esso sei uscito dall'Egitto. <br>Non si dovrà comparire davanti a me a mani vuote. <br> <sup>16</sup>Osserverai la festa della mietitura, cioè dei primi frutti dei tuoi lavori di semina nei campi, e poi, al termine dell'anno, la festa del raccolto, quando raccoglierai il frutto dei tuoi lavori nei campi. <br> <sup>17</sup>Tre volte all'anno ogni tuo maschio comparirà alla presenza del Signore Dio. <br> <sup>18</sup>Non offrirai con pane lievitato il sangue del sacrificio in mio onore, e il grasso della vittima per la mia festa non dovrà restare fino al mattino. <br> <sup>19</sup>Il meglio delle primizie del tuo suolo lo porterai alla casa del Signore, tuo Dio. <br>Non farai cuocere un capretto nel latte di sua madre. <br> <sup>20</sup>Ecco, io mando un angelo davanti a te per custodirti sul cammino e per farti entrare nel luogo che ho preparato. <sup>21</sup>Abbi rispetto della sua presenza, da' ascolto alla sua voce e non ribellarti a lui; egli infatti non perdonerebbe la vostra trasgressione, perché il mio nome è in lui. <sup>22</sup>Se tu dai ascolto alla sua voce e fai quanto ti dirò, io sarò il nemico dei tuoi nemici e l'avversario dei tuoi avversari. <br> <sup>23</sup>Quando il mio angelo camminerà alla tua testa e ti farà entrare presso l'Amorreo, l'Ittita, il Perizzita, il Cananeo, l'Eveo e il Gebuseo e io li distruggerò, <sup>24</sup>tu non ti prostrerai davanti ai loro dèi e non li servirai; tu non ti comporterai secondo le loro opere, ma dovrai demolire e frantumare le loro stele. <br> <sup>25</sup>Voi servirete il Signore, vostro Dio. Egli benedirà il tuo pane e la tua acqua. Terrò lontana da te la malattia. <sup>26</sup>Non vi sarà nella tua terra donna che abortisca o che sia sterile. Ti farò giungere al numero completo dei tuoi giorni. <br> <sup>27</sup>Manderò il mio terrore davanti a te e metterò in rotta ogni popolo in mezzo al quale entrerai; farò voltare le spalle a tutti i tuoi nemici davanti a te. <br> <sup>28</sup>Manderò i calabroni davanti a te ed essi scacceranno dalla tua presenza l'Eveo, il Cananeo e l'Ittita. <sup>29</sup>Non li scaccerò dalla tua presenza in un solo anno, perché non resti deserta la terra e le bestie selvatiche si moltiplichino contro di te. <sup>30</sup>Li scaccerò dalla tua presenza a poco a poco, finché non avrai tanti discendenti da occupare la terra. <br> <sup>31</sup>Stabilirò il tuo confine dal Mar Rosso fino al mare dei Filistei e dal deserto fino al Fiume, perché ti consegnerò in mano gli abitanti della terra e li scaccerò dalla tua presenza. <sup>32</sup>Ma tu non farai alleanza con loro e con i loro dèi; <sup>33</sup>essi non abiteranno più nella tua terra, altrimenti ti farebbero peccare contro di me, perché tu serviresti i loro dèi e ciò diventerebbe una trappola per te». <br> </p><p></p>