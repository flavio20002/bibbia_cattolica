<div class="titoli">Vivere secondo la volontà di Dio</div> <p><sup>1</sup>Avendo Cristo sofferto nel corpo, anche voi dunque armatevi degli stessi sentimenti. Chi ha sofferto nel corpo ha rotto con il peccato, <sup>2</sup>per non vivere più il resto della sua vita nelle passioni umane, ma secondo la volontà di Dio. <sup>3</sup>È finito il tempo trascorso nel soddisfare le passioni dei pagani, vivendo nei vizi, nelle cupidigie, nei bagordi, nelle orge, nelle ubriachezze e nel culto illecito degli idoli. <sup>4</sup>Per questo trovano strano che voi non corriate insieme con loro verso questo torrente di perdizione, e vi oltraggiano. <sup>5</sup>Ma renderanno conto a colui che è pronto a giudicare i vivi e i morti. <sup>6</sup>Infatti anche ai morti è stata annunciata la buona novella, affinché siano condannati, come tutti gli uomini, nel corpo, ma vivano secondo Dio nello Spirito.<br> <sup>7</sup>La fine di tutte le cose è vicina. Siate dunque moderati e sobri, per dedicarvi alla preghiera. <sup>8</sup>Soprattutto conservate tra voi una carità fervente, perché la carità copre una moltitudine di peccati. <sup>9</sup>Praticate l'ospitalità gli uni verso gli altri, senza mormorare. <sup>10</sup>Ciascuno, secondo il dono ricevuto, lo metta a servizio degli altri, come buoni amministratori della multiforme grazia di Dio. <sup>11</sup>Chi parla, lo faccia con parole di Dio; chi esercita un ufficio, lo compia con l'energia ricevuta da Dio, perché in tutto sia glorificato Dio per mezzo di Gesù Cristo, al quale appartengono la gloria e la potenza nei secoli dei secoli. Amen!<br> </p> <div class="titoli">Lieti di soffrire con Cristo</div> <p><sup>12</sup>Carissimi, non meravigliatevi della persecuzione che, come un incendio, è scoppiata in mezzo a voi per mettervi alla prova, come se vi accadesse qualcosa di strano. <sup>13</sup>Ma, nella misura in cui partecipate alle sofferenze di Cristo, rallegratevi perché anche nella rivelazione della sua gloria possiate rallegrarvi ed esultare. <sup>14</sup>Beati voi, se venite insultati per il nome di Cristo, perché lo Spirito della gloria, che è Spirito di Dio, riposa su di voi. <sup>15</sup>Nessuno di voi abbia a soffrire come omicida o ladro o malfattore o delatore. <sup>16</sup>Ma se uno soffre come cristiano, non ne arrossisca; per questo nome, anzi, dia gloria a Dio.<br> <sup>17</sup>È questo il momento in cui ha inizio il giudizio a partire dalla casa di Dio; e se incomincia da noi, quale sarà la fine di quelli che non obbediscono al vangelo di Dio? <sup>18</sup>E se il giusto a stento si salverà, che ne sarà dell'empio e del peccatore? <sup>19</sup>Perciò anche quelli che soffrono secondo il volere di Dio, consegnino la loro vita al Creatore fedele, compiendo il bene.<br></p>