<div class="titoli">DISCORSO DI ELIU</div> <p><sup>1</sup>Quei tre uomini cessarono di rispondere a Giobbe, perché egli si riteneva giusto. <sup>2</sup>Allora si accese lo sdegno di Eliu, figlio di Barachele, il Buzita, della tribù di Ram. Si accese di sdegno contro Giobbe, perché si considerava giusto di fronte a Dio; <sup>3</sup>si accese di sdegno anche contro i suoi tre amici, perché non avevano trovato di che rispondere, sebbene avessero dichiarato Giobbe colpevole. <sup>4</sup>Eliu aveva aspettato, mentre essi parlavano con Giobbe, perché erano più vecchi di lui in età. <sup>5</sup>Quando vide che sulla bocca di questi tre uomini non vi era più alcuna risposta, Eliu si accese di sdegno.<br> </p> <div class="titoli">Eliu contesta le argomentazioni di Giobbe</div> <p><sup>6</sup>Eliu, figlio di Barachele, il Buzita, prese a dire:<br> »Giovane io sono di anni<br> e voi siete già canuti;<br> per questo ho esitato, per rispetto,<br> a manifestarvi il mio sapere.<br> <sup>7</sup>Pensavo: «Parlerà l'età<br> e gli anni numerosi insegneranno la sapienza».<br> <sup>8</sup>Ma è lo spirito che è nell'uomo,<br> è il soffio dell'Onnipotente che lo fa intelligente.<br> <sup>9</sup>Essere anziani non significa essere sapienti,<br> essere vecchi non significa saper giudicare.<br> <sup>10</sup>Per questo io oso dire: «Ascoltatemi;<br> esporrò anch'io il mio parere».<br> <sup>11</sup>Ecco, ho atteso le vostre parole,<br> ho teso l'orecchio ai vostri ragionamenti.<br> Finché andavate in cerca di argomenti,<br> <sup>12</sup>su di voi fissai l'attenzione.<br> Ma ecco, nessuno ha potuto confutare Giobbe,<br> nessuno tra voi ha risposto ai suoi detti.<br> <sup>13</sup>Non venite a dire: «Abbiamo trovato noi la sapienza,<br> Dio solo può vincerlo, non un uomo!».<br> <sup>14</sup>Egli non ha rivolto a me le sue parole,<br> e io non gli risponderò con i vostri argomenti.<br> <sup>15</sup>Sono sconcertati, non rispondono più,<br> mancano loro le parole.<br> <sup>16</sup>Ho atteso, ma poiché non parlano più,<br> poiché stanno lì senza risposta,<br> <sup>17</sup>risponderò anch'io per la mia parte,<br> esporrò anch'io il mio parere;<br> <sup>18</sup>mi sento infatti pieno di parole,<br> mi preme lo spirito che è nel mio ventre.<br> <sup>19</sup>Ecco, il mio ventre è come vino senza aria di sfogo,<br> come otri nuovi sta per scoppiare.<br> <sup>20</sup>Parlerò e avrò un po' d'aria,<br> aprirò le labbra e risponderò.<br> <sup>21</sup>Non guarderò in faccia ad alcuno,<br> e non adulerò nessuno,<br> <sup>22</sup>perché io non so adulare:<br> altrimenti il mio creatore in breve mi annienterebbe.<br></p>>