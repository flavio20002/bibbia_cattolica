<div class="titoli">La salvezza di chi naviga viene solo da Dio</div> <p><sup>1</sup>Anche chi si dispone a navigare e a solcare onde selvagge<br>invoca un legno più fragile dell'imbarcazione che lo porta.<br> <sup>2</sup>Questa infatti fu inventata dal desiderio di guadagni<br>e fu costruita da una saggezza artigiana;<br> <sup>3</sup>ma la tua provvidenza, o Padre, la pilota,<br>perché tu tracciasti un cammino anche nel mare<br>e un sentiero sicuro anche fra le onde,<br> <sup>4</sup>mostrando che puoi salvare da tutto,<br>sì che uno possa imbarcarsi anche senza esperienza.<br> <sup>5</sup>Tu non vuoi che le opere della tua sapienza siano inutili;<br>per questo gli uomini affidano la loro vita anche a un minuscolo legno<br>e, avendo attraversato i flutti su una zattera, furono salvati.<br> <sup>6</sup>Infatti, anche in principio, mentre perivano i superbi giganti,<br>la speranza del mondo, rifugiatasi in una zattera<br>e guidata dalla tua mano,<br>lasciò al mondo un seme di nuove generazioni.<br> <sup>7</sup>Benedetto è il legno per mezzo del quale si compie la giustizia,<br> <sup>8</sup>maledetto invece l'idolo, opera delle mani, e chi lo ha fatto;<br>questi perché lo ha preparato,<br>quello perché, pur essendo corruttibile, è stato chiamato dio.<br> <sup>9</sup>Perché a Dio sono ugualmente in odio l'empio e la sua empietà;<br> <sup>10</sup>l'opera sarà punita assieme a chi l'ha compiuta.<br> <sup>11</sup>Perciò ci sarà un giudizio anche per gli idoli delle nazioni,<br>perché fra le creature di Dio sono diventati oggetto di ribrezzo,<br>e inciampo per le anime degli uomini,<br>e laccio per i piedi degli stolti.<br> </p> <div class="titoli">Origine dell'idolatria</div> <p><sup>12</sup>Infatti l'invenzione degli idoli fu l'inizio della fornicazione,<br>la loro scoperta portò alla corruzione della vita.<br> <sup>13</sup>Essi non esistevano dall'inizio e non esisteranno in futuro.<br> <sup>14</sup>Entrarono nel mondo, infatti, per la vana ambizione degli uomini,<br>per questo è stata decretata loro una brusca fine.<br> <sup>15</sup>Un padre, consumato da un lutto prematuro,<br>avendo fatto un'immagine del figlio così presto rapito,<br>onorò come un dio un uomo appena morto<br>e ai suoi subalterni ordinò misteri e riti d'iniziazione;<br> <sup>16</sup>col passare del tempo l'empia usanza si consolidò<br>e fu osservata come una legge.<br>Anche per ordine dei sovrani<br>le immagini scolpite venivano fatte oggetto di culto;<br> <sup>17</sup>alcuni uomini, non potendo onorarli di persona perché distanti,<br>avendo riprodotto le sembianze lontane,<br>fecero un'immagine visibile del re venerato,<br>per adulare con zelo l'assente, come fosse presente.<br> <sup>18</sup>A estendere il culto anche presso quanti non lo conoscevano,<br>spinse l'ambizione dell'artista.<br> <sup>19</sup>Questi infatti, desideroso senz'altro di piacere al potente,<br>si sforzò con l'arte di renderne più bella l'immagine;<br> <sup>20</sup>ma la folla, attratta dal fascino dell'opera,<br>considerò oggetto di adorazione<br>colui che poco prima onorava come uomo.<br> <sup>21</sup>Divenne un'insidia alla vita il fatto che uomini,<br>resi schiavi della disgrazia e del potere,<br>abbiano attribuito a pietre o a legni il nome incomunicabile.<br> </p> <div class="titoli">L'idolatria è causa di ogni male</div> <p><sup>22</sup>Inoltre non fu loro sufficiente errare nella conoscenza di Dio,<br>ma, vivendo nella grande guerra dell'ignoranza,<br>a mali tanto grandi danno il nome di pace.<br> <sup>23</sup>Celebrando riti di iniziazione infanticidi o misteri occulti<br>o banchetti orgiastici secondo strane usanze,<br> <sup>24</sup>non conservano puri né la vita né il matrimonio,<br>ma uno uccide l'altro a tradimento o l'affligge con l'adulterio.<br> <sup>25</sup>Tutto vi è mescolato:<br>sangue e omicidio, furto e inganno,<br>corruzione, slealtà, tumulto, spergiuro,<br> <sup>26</sup>sconcerto dei buoni, dimenticanza dei favori,<br>corruzione di anime, perversione sessuale,<br>disordini nei matrimoni, adulterio e impudicizia.<br> <sup>27</sup>L'adorazione di idoli innominabili<br>è principio, causa e culmine di ogni male.<br> <sup>28</sup>Infatti coloro che sono idolatri<br>vanno fuori di sé nelle orge o profetizzano cose false<br>o vivono da iniqui o spergiurano con facilità.<br> <sup>29</sup>Ponendo fiducia in idoli inanimati,<br>non si aspettano un castigo per aver giurato il falso.<br> <sup>30</sup>Ma, per l'uno e per l'altro motivo, li raggiungerà la giustizia,<br>perché concepirono un'idea falsa di Dio, rivolgendosi agli idoli,<br>e perché spergiurarono con frode, disprezzando la santità.<br> <sup>31</sup>Infatti non la potenza di coloro per i quali si giura,<br>ma la giustizia che punisce i peccatori<br>persegue sempre la trasgressione degli ingiusti.<br></p>>