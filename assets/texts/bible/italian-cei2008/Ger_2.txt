<div class="titoli">ORACOLI AL TEMPO DI GIOSIA</div> <div class="titoli">Israele ha abbandonato il Signore</div> <p><sup>1</sup>Mi fu rivolta questa parola del Signore:</p> <p><sup>2</sup>«Va' e grida agli orecchi di Gerusalemme:<br>Così dice il Signore:<br>Mi ricordo di te, dell'affetto della tua giovinezza,<br>dell'amore al tempo del tuo fidanzamento,<br>quando mi seguivi nel deserto,<br>in terra non seminata.<br> <sup>3</sup>Israele era sacro al Signore,<br>la primizia del suo raccolto;<br>quanti osavano mangiarne, si rendevano colpevoli,<br>la sventura si abbatteva su di loro.<br>Oracolo del Signore.<br> <sup>4</sup>Udite la parola del Signore, casa di Giacobbe,<br>voi, famiglie tutte d'Israele!<br> <sup>5</sup>Così dice il Signore:<br>Quale ingiustizia trovarono in me i vostri padri<br>per allontanarsi da me<br>e correre dietro al nulla,<br>diventando loro stessi nullità?<br> <sup>6</sup>E non si domandarono: «Dov'è il Signore<br>che ci fece uscire dall'Egitto,<br>e ci guidò nel deserto,<br>terra di steppe e di frane,<br>terra arida e tenebrosa,<br>terra che nessuno attraversa<br>e dove nessuno dimora?».<br> <sup>7</sup>Io vi ho condotti in una terra che è un giardino,<br>perché ne mangiaste i frutti e i prodotti,<br>ma voi, appena entrati, avete contaminato la mia terra<br>e avete reso una vergogna la mia eredità.<br> <sup>8</sup>Neppure i sacerdoti si domandarono:<br>«Dov'è il Signore?».<br>Gli esperti nella legge non mi hanno conosciuto,<br>i pastori si sono ribellati contro di me,<br>i profeti hanno profetato in nome di Baal<br>e hanno seguito idoli che non aiutano.<br> <sup>9</sup>Per questo intenterò ancora un processo contro di voi<br>- oracolo del Signore - <br>e farò causa ai figli dei vostri figli.<br> <sup>10</sup>Recatevi nelle isole dei Chittìm e osservate,<br>mandate gente a Kedar e considerate bene,<br>vedete se è mai accaduta una cosa simile.<br> <sup>11</sup>Un popolo ha cambiato i suoi dèi?<br>Eppure quelli non sono dèi!<br>Ma il mio popolo ha cambiato me, sua gloria,<br>con un idolo inutile.<br> <sup>12</sup>O cieli, siatene esterrefatti,<br>inorriditi e spaventati.<br>Oracolo del Signore.<br> <sup>13</sup>Due sono le colpe che ha commesso il mio popolo:<br>ha abbandonato me,<br>sorgente di acqua viva,<br>e si è scavato cisterne,<br>cisterne piene di crepe,<br>che non trattengono l'acqua.<br> <sup>14</sup>Israele è forse uno schiavo,<br>o è nato servo in casa?<br>Perché è diventato una preda?<br> <sup>15</sup>Contro di lui ruggiscono leoni<br>con ruggiti minacciosi.<br>Hanno ridotto la sua terra a deserto,<br>le sue città sono state bruciate e nessuno vi abita.<br> <sup>16</sup>Persino le genti di Menfi e di Tafni<br>ti hanno umiliata radendoti il capo.<br> <sup>17</sup>Non ti accade forse tutto questo<br>perché hai abbandonato il Signore, tuo Dio,<br>al tempo in cui era tua guida nel cammino?<br> <sup>18</sup>E ora, perché corri verso l'Egitto<br>a bere l'acqua del Nilo?<br>Perché corri verso l'Assiria<br>a bere l'acqua dell'Eufrate?<br> <sup>19</sup>La tua stessa malvagità ti castiga<br>e le tue ribellioni ti puniscono.<br>Renditi conto e prova quanto è triste e amaro<br>abbandonare il Signore, tuo Dio,<br>e non avere più timore di me.<br>Oracolo del Signore degli eserciti.<br> <sup>20</sup>Già da tempo hai infranto il giogo,<br>hai spezzato i legami<br>e hai detto: «Non voglio essere serva!».<br>Su ogni colle elevato<br>e sotto ogni albero verde ti sei prostituita.<br> <sup>21</sup>Io ti avevo piantato come vigna pregiata,<br>tutta di vitigni genuini;<br>come mai ti sei mutata<br>in tralci degeneri di vigna bastarda?<br> <sup>22</sup>Anche se tu ti lavassi con soda e molta potassa,<br>resterebbe davanti a me la macchia della tua iniquità.<br>Oracolo del Signore.<br> <sup>23</sup>Come osi dire: «Non mi sono contaminata,<br>non ho seguito i Baal»?<br>Guarda nella valle le tracce dei tuoi passi,<br>riconosci quello che hai fatto,<br>giovane cammella leggera e vagabonda!<br> <sup>24</sup>Asina selvatica, abituata al deserto:<br>quando ansima nell'ardore del suo desiderio,<br>chi può frenare la sua brama?<br>Quanti la cercano non fanno fatica:<br>la troveranno sempre disponibile.<br> <sup>25</sup>Férmati prima che il tuo piede resti scalzo<br>e la tua gola inaridisca!<br>Ma tu rispondi: «No, è inutile,<br>perché io amo gli stranieri,<br>voglio andare con loro».<br> <sup>26</sup>Come viene svergognato un ladro sorpreso in flagrante,<br>così restano svergognati quelli della casa d'Israele,<br>con i loro re, i loro capi,<br>i loro sacerdoti e i loro profeti.<br> <sup>27</sup>Dicono a un pezzo di legno: «Sei tu mio padre»,<br>e a una pietra: «Tu mi hai generato».<br>A me rivolgono le spalle, non la faccia;<br>ma al tempo della sventura invocano:<br>«Àlzati, salvaci!».<br> <sup>28</sup>Dove sono gli dèi che ti sei costruito?<br>Si alzino, se sono capaci di salvarti<br>nel tempo della sventura;<br>poiché numerosi come le tue città<br>sono i tuoi dèi, o Giuda! <br> <sup>29</sup>Perché contendete con me?<br>Tutti vi siete ribellati contro di me.<br>Oracolo del Signore.<br> <sup>30</sup>Invano ho colpito i vostri figli:<br>non hanno imparato la lezione.<br>La vostra spada ha divorato i vostri profeti<br>come un leone distruttore.<br> <sup>31</sup>Voi di questa generazione,<br>fate attenzione alla parola del Signore!<br>Sono forse divenuto un deserto per Israele<br>o una terra dov'è sempre notte?<br>Perché il mio popolo dice: «Siamo liberi,<br>non verremo più da te»?<br> <sup>32</sup>Dimentica forse una vergine i suoi ornamenti,<br>una sposa la sua cintura?<br>Eppure il mio popolo mi ha dimenticato<br>da giorni innumerevoli.<br> <sup>33</sup>Come sai scegliere bene la tua via<br>in cerca di amore!<br>Anche alle donne peggiori<br>hai insegnato le tue strade.<br> <sup>34</sup>Sull'orlo delle tue vesti<br>si trova persino il sangue di poveri innocenti,<br>da te non sorpresi a scassinare!<br>Eppure per tutto questo<br> <sup>35</sup>tu protesti: «Io sono innocente,<br>perciò la sua ira si è allontanata da me».<br>Ecco, io ti chiamo in giudizio,<br>perché hai detto: «Non ho peccato!».<br> <sup>36</sup>Con quale leggerezza cambi strada?<br>Anche dall'Egitto sarai delusa,<br>come fosti delusa dall'Assiria.<br> <sup>37</sup>Anche di là tornerai con le mani sul capo,<br>perché il Signore ha respinto coloro nei quali confidi;<br>da loro non avrai alcun vantaggio.<br></p>