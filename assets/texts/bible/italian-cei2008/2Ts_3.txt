<div class="titoli">Pregate per noi</div> <p><sup>1</sup>Per il resto, fratelli, pregate per noi, perché la parola del Signore corra e sia glorificata, come lo è anche tra voi, <sup>2</sup>e veniamo liberati dagli uomini corrotti e malvagi. La fede infatti non è di tutti. <sup>3</sup>Ma il Signore è fedele: egli vi confermerà e vi custodirà dal Maligno.<br> <sup>4</sup>Riguardo a voi, abbiamo questa fiducia nel Signore: che quanto noi vi ordiniamo già lo facciate e continuerete a farlo. <sup>5</sup>Il Signore guidi i vostri cuori all'amore di Dio e alla pazienza di Cristo.<br> </p> <div class="titoli">Lavorate in pace</div> <p><sup>6</sup>Fratelli, nel nome del Signore nostro Gesù Cristo, vi raccomandiamo di tenervi lontani da ogni fratello che conduce una vita disordinata, non secondo l'insegnamento che vi è stato trasmesso da noi. <sup>7</sup>Sapete in che modo dovete prenderci a modello: noi infatti non siamo rimasti oziosi in mezzo a voi, <sup>8</sup>né abbiamo mangiato gratuitamente il pane di alcuno, ma abbiamo lavorato duramente, notte e giorno, per non essere di peso ad alcuno di voi. <sup>9</sup>Non che non ne avessimo diritto, ma per darci a voi come modello da imitare. <sup>10</sup>E infatti quando eravamo presso di voi, vi abbiamo sempre dato questa regola: chi non vuole lavorare, neppure mangi. <sup>11</sup>Sentiamo infatti che alcuni fra voi vivono una vita disordinata, senza fare nulla e sempre in agitazione. <sup>12</sup>A questi tali, esortandoli nel Signore Gesù Cristo, ordiniamo di guadagnarsi il pane lavorando con tranquillità. <sup>13</sup>Ma voi, fratelli, non stancatevi di fare il bene. <sup>14</sup>Se qualcuno non obbedisce a quanto diciamo in questa lettera, prendete nota di lui e interrompete i rapporti, perché si vergogni; <sup>15</sup>non trattatelo però come un nemico, ma ammonitelo come un fratello.<br> </p> <div class="titoli">SALUTI</div> <p class="rientrato"><sup>16</sup>Il Signore della pace vi dia la pace sempre e in ogni modo. Il Signore sia con tutti voi.<br> <sup>17</sup>Il saluto è di mia mano, di Paolo. Questo è il segno autografo di ogni mia lettera; io scrivo così. <sup>18</sup>La grazia del Signore nostro Gesù Cristo sia con tutti voi.</p>