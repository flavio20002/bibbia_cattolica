<div class="titoli">ORACOLI AL TEMPO DI SEDECIA</div> <div class="titoli">Sedecìa consulta Geremia</div> <p><sup>1</sup>Questa parola fu rivolta a Geremia dal Signore quando il re Sedecìa gli mandò Pascur, figlio di Malchia, e il sacerdote Sofonia, figlio di Maasia, per dirgli: <sup>2</sup>«Consulta per noi il Signore perché Nabucodònosor, re di Babilonia, ci fa guerra; forse il Signore compirà per noi qualcuno dei suoi tanti prodigi, in modo da farlo allontanare». <sup>3</sup>Geremia rispose loro: «Direte a Sedecìa: <sup>4</sup>Così dice il Signore, Dio d'Israele: Ecco, io farò rientrare le armi da guerra di cui disponete e con le quali combattete il re di Babilonia e i Caldei che vi assediano fuori delle mura, e le radunerò in mezzo a questa città. <sup>5</sup>Io stesso combatterò contro di voi con mano tesa e con braccio potente, con ira, furore e grande sdegno. <sup>6</sup>Percuoterò gli abitanti di questa città, uomini e bestie; essi moriranno di una grave peste. <sup>7</sup>Poi - oracolo del Signore - io consegnerò Sedecìa, re di Giuda, i suoi ministri e la gente che sarà scampata in questa città alla peste, alla spada e alla fame, in potere di Nabucodònosor, re di Babilonia, in mano ai loro nemici e a quanti vogliono la loro vita. Egli li passerà a fil di spada; non ne avrà pietà, non perdonerà e non risparmierà nessuno.<br> <sup>8</sup>Dirai a questo popolo: Dice il Signore: Ecco, metto davanti a voi la via della vita e la via della morte. <sup>9</sup>Chi rimane in questa città morirà di spada, di fame e di peste; chi uscirà e si consegnerà ai Caldei che vi cingono d'assedio, vivrà e gli sarà lasciata la vita come bottino, <sup>10</sup>perché io ho volto la faccia contro questa città, per il suo danno e non per il suo bene. Oracolo del Signore. Essa sarà data in mano al re di Babilonia, che la darà alle fiamme.</p> <div class="titoli">Oracoli contro i re di Giuda</div> <p><sup>11</sup>Alla casa del re di Giuda dirai:<br>Ascoltate la parola del Signore!<br> <sup>12</sup>Casa di Davide, così dice il Signore:<br>Amministrate la giustizia ogni mattina<br>e liberate il derubato dalla mano dell'oppressore,<br>se no la mia ira divamperà come fuoco,<br>si accenderà senza che nessuno la possa spegnere,<br>a causa della malvagità delle vostre azioni.<br> <sup>13</sup>Eccomi a te, o abitatrice della valle,<br>roccia nella pianura <br>- oracolo del Signore -, <br>voi che dite: «Chi scenderà contro di noi?<br>Chi entrerà nelle nostre dimore?».<br> <sup>14</sup>Io vi punirò secondo il frutto delle vostre opere<br>- oracolo del Signore - <br>e darò alle fiamme il suo bosco,<br>esse divoreranno tutti i suoi dintorni».<br></p>