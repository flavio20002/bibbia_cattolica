<div class="titoli">Ringraziamento per la preghiera esaudita</div> <p><sup>1</sup>Al maestro del coro. Salmo. Di Davide.</p> <p><sup>2</sup>Signore, il re gioisce della tua potenza!<br> Quanto esulta per la tua vittoria!</p> <p><sup>3</sup>Hai esaudito il desiderio del suo cuore,<br> non hai respinto la richiesta delle sue labbra.</p> <p><sup>4</sup>Gli vieni incontro con larghe benedizioni,<br> gli poni sul capo una corona di oro puro.</p> <p><sup>5</sup>Vita ti ha chiesto, a lui l'hai concessa,<br> lunghi giorni in eterno, per sempre.</p> <p><sup>6</sup>Grande è la sua gloria per la tua vittoria,<br> lo ricopri di maestà e di onore,</p> <p><sup>7</sup>poiché gli accordi benedizioni per sempre,<br> lo inondi di gioia dinanzi al tuo volto.</p> <p><sup>8</sup>Perché il re confida nel Signore:<br> per la fedeltà dell'Altissimo non sarà mai scosso.</p> <p><sup>9</sup>La tua mano raggiungerà tutti i nemici,<br> la tua destra raggiungerà quelli che ti odiano.</p> <p><sup>10</sup>Gettali in una fornace ardente<br> nel giorno in cui ti mostrerai;<br> nella sua ira li inghiottirà il Signore, <br> li divorerà il fuoco.</p> <p><sup>11</sup>Eliminerai dalla terra il loro frutto,<br> la loro stirpe di mezzo agli uomini.</p> <p><sup>12</sup>Perché hanno riversato su di te il male,<br> hanno tramato insidie; ma non avranno successo.</p> <p><sup>13</sup>Hai fatto loro voltare la schiena,<br> quando contro di loro puntavi il tuo arco.</p> <p><sup>14</sup>Àlzati, Signore, in tutta la tua forza:<br> canteremo e inneggeremo alla tua potenza.</p> <p></p>