<div class="titoli">La sapienza è dono di Dio</div> <p><sup>1</sup>Figlio mio, se tu accoglierai le mie parole<br>e custodirai in te i miei precetti,<br> <sup>2</sup>tendendo il tuo orecchio alla sapienza,<br>inclinando il tuo cuore alla prudenza,<br> <sup>3</sup>se appunto invocherai l'intelligenza<br>e rivolgerai la tua voce alla prudenza,<br> <sup>4</sup>se la ricercherai come l'argento<br>e per averla scaverai come per i tesori,<br> <sup>5</sup>allora comprenderai il timore del Signore<br>e troverai la conoscenza di Dio,<br> <sup>6</sup>perché il Signore dà la sapienza,<br>dalla sua bocca escono scienza e prudenza.<br> <sup>7</sup>Egli riserva ai giusti il successo,<br>è scudo a coloro che agiscono con rettitudine,<br> <sup>8</sup>vegliando sui sentieri della giustizia<br>e proteggendo le vie dei suoi fedeli.<br> <sup>9</sup>Allora comprenderai l'equità e la giustizia,<br>la rettitudine e tutte le vie del bene,<br> <sup>10</sup>perché la sapienza entrerà nel tuo cuore<br>e la scienza delizierà il tuo animo.<br> </p> <div class="titoli">La sapienza è una difesa</div> <p><sup>11</sup>La riflessione ti custodirà<br>e la prudenza veglierà su di te,<br> <sup>12</sup>per salvarti dalla via del male,<br>dall'uomo che parla di propositi perversi,<br> <sup>13</sup>da coloro che abbandonano i retti sentieri<br>per camminare nelle vie delle tenebre,<br> <sup>14</sup>che godono nel fare il male<br>e gioiscono dei loro propositi perversi,<br> <sup>15</sup>i cui sentieri sono tortuosi<br>e le cui strade sono distorte;<br> <sup>16</sup>per salvarti dalla donna straniera,<br>dalla sconosciuta che ha parole seducenti,<br> <sup>17</sup>che abbandona il compagno della sua giovinezza<br>e dimentica l'alleanza con il suo Dio.<br> <sup>18</sup>La sua casa conduce verso la morte<br>e verso il regno delle ombre i suoi sentieri.<br> <sup>19</sup>Quanti vanno da lei non fanno ritorno,<br>non raggiungono i sentieri della vita.<br> <sup>20</sup>In tal modo tu camminerai sulla strada dei buoni<br>e rimarrai nei sentieri dei giusti,<br> <sup>21</sup>perché gli uomini retti abiteranno nel paese<br>e gli integri vi resteranno,<br> <sup>22</sup>i malvagi invece saranno sterminati dalla terra<br>e i perfidi ne saranno sradicati.<br></p>