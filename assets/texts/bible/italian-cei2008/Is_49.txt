<div class="titoli">SALVEZZA DI SION</div> <div class="titoli">Secondo canto del Servo</div> <p><sup>1</sup>Ascoltatemi, o isole,<br>udite attentamente, nazioni lontane;<br>il Signore dal seno materno mi ha chiamato,<br>fino dal grembo di mia madre ha pronunciato il mio nome.<br> <sup>2</sup>Ha reso la mia bocca come spada affilata,<br>mi ha nascosto all'ombra della sua mano,<br>mi ha reso freccia appuntita,<br>mi ha riposto nella sua faretra.<br> <sup>3</sup>Mi ha detto: «Mio servo tu sei, Israele,<br>sul quale manifesterò la mia gloria».<br> <sup>4</sup>Io ho risposto: «Invano ho faticato,<br>per nulla e invano ho consumato le mie forze.<br>Ma, certo, il mio diritto è presso il Signore,<br>la mia ricompensa presso il mio Dio».<br> <sup>5</sup>Ora ha parlato il Signore,<br>che mi ha plasmato suo servo dal seno materno<br>per ricondurre a lui Giacobbe<br>e a lui riunire Israele<br>- poiché ero stato onorato dal Signore<br>e Dio era stato la mia forza - <br> <sup>6</sup>e ha detto: «È troppo poco che tu sia mio servo<br>per restaurare le tribù di Giacobbe<br>e ricondurre i superstiti d'Israele.<br>Io ti renderò luce delle nazioni,<br>perché porti la mia salvezza<br>fino all'estremità della terra».<br> </p> <div class="titoli">Ritorno dall'esilio</div> <p><sup>7</sup>Così dice il Signore,<br>il redentore d'Israele, il suo Santo,<br>a colui che è disprezzato, rifiutato dalle nazioni,<br>schiavo dei potenti:<br>«I re vedranno e si alzeranno in piedi,<br>i prìncipi si prostreranno,<br>a causa del Signore che è fedele,<br>del Santo d'Israele che ti ha scelto».<br> <sup>8</sup>Così dice il Signore:<br>«Al tempo della benevolenza ti ho risposto,<br>nel giorno della salvezza ti ho aiutato.<br>Ti ho formato e ti ho stabilito<br>come alleanza del popolo,<br>per far risorgere la terra,<br>per farti rioccupare l'eredità devastata,<br> <sup>9</sup>per dire ai prigionieri: «Uscite»,<br>e a quelli che sono nelle tenebre: «Venite fuori».<br>Essi pascoleranno lungo tutte le strade,<br>e su ogni altura troveranno pascoli.<br> <sup>10</sup>Non avranno né fame né sete<br>e non li colpirà né l'arsura né il sole,<br>perché colui che ha misericordia di loro li guiderà,<br>li condurrà alle sorgenti d'acqua.<br> <sup>11</sup>Io trasformerò i miei monti in strade<br>e le mie vie saranno elevate.<br> <sup>12</sup>Ecco, questi vengono da lontano,<br>ed ecco, quelli vengono da settentrione e da occidente<br>e altri dalla regione di Sinìm».<br> <sup>13</sup>Giubilate, o cieli,<br>rallégrati, o terra,<br>gridate di gioia, o monti,<br>perché il Signore consola il suo popolo<br>e ha misericordia dei suoi poveri.<br> </p> <div class="titoli">Il Signore non dimentica Sion</div> <p><sup>14</sup>Sion ha detto: «Il Signore mi ha abbandonato,<br>il Signore mi ha dimenticato».<br> <sup>15</sup>Si dimentica forse una donna del suo bambino,<br>così da non commuoversi per il figlio delle sue viscere?<br>Anche se costoro si dimenticassero,<br>io invece non ti dimenticherò mai.<br> <sup>16</sup>Ecco, sulle palme delle mie mani ti ho disegnato,<br>le tue mura sono sempre davanti a me.<br> <sup>17</sup>I tuoi figli accorrono,<br>i tuoi distruttori e i tuoi devastatori si allontanano da te.<br> <sup>18</sup>Alza gli occhi intorno e guarda:<br>tutti costoro si radunano, vengono a te.<br>«Com'è vero che io vivo - oracolo del Signore -, <br>ti vestirai di tutti loro come di ornamento,<br>te ne ornerai come una sposa».<br> <sup>19</sup>Poiché le tue rovine e le tue devastazioni<br>e la tua terra desolata<br>saranno ora troppo stretti per i tuoi abitanti,<br>benché siano lontani i tuoi divoratori.<br> <sup>20</sup>Di nuovo ti diranno agli orecchi<br>i figli di cui fosti privata:<br>«Troppo stretto è per me questo posto;<br>scòstati, perché possa stabilirmi».<br> <sup>21</sup>Tu penserai: «Costoro, chi me li ha generati?<br>Io ero priva di figli e sterile, esiliata e prigioniera,<br>e questi, chi li ha allevati?<br>Ecco, ero rimasta sola,<br>e costoro dov'erano?».<br> <sup>22</sup>Così dice il Signore Dio:<br>«Ecco, io farò cenno con la mano alle nazioni,<br>per i popoli isserò il mio vessillo.<br>Riporteranno i tuoi figli in braccio,<br>le tue figlie saranno portate sulle spalle.<br> <sup>23</sup>I re saranno i tuoi tutori,<br>le loro principesse le tue nutrici.<br>Con la faccia a terra essi si prostreranno davanti a te,<br>baceranno la polvere dei tuoi piedi;<br>allora tu saprai che io sono il Signore<br>e che non saranno delusi quanti sperano in me».<br> <sup>24</sup>Si può forse strappare la preda al forte?<br>Oppure può un prigioniero sfuggire al tiranno?<br> <sup>25</sup>Eppure, dice il Signore:<br>«Anche il prigioniero sarà strappato al forte,<br>la preda sfuggirà al tiranno.<br>Io avverserò i tuoi avversari,<br>io salverò i tuoi figli.<br> <sup>26</sup>Farò mangiare le loro stesse carni ai tuoi oppressori,<br>si ubriacheranno del proprio sangue come di mosto.<br>Allora ogni uomo saprà<br>che io sono il Signore, il tuo salvatore<br>e il tuo redentore, il Potente di Giacobbe».<br></p>