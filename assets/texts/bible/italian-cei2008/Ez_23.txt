<div class="titoli">Storia di Samaria e Gerusalemme</div> <p><sup>1</sup>Mi fu rivolta questa parola del Signore: <sup>2</sup>«Figlio dell'uomo, vi erano due donne, figlie della stessa madre, <sup>3</sup>che si erano prostituite in Egitto fin dalla loro giovinezza, dove venne premuto il loro petto e oppresso il loro seno verginale. <sup>4</sup>Esse si chiamano Oolà la maggiore e Oolibà la più piccola, sua sorella. L'una e l'altra divennero mie e partorirono figli e figlie. Oolà è Samaria e Oolibà è Gerusalemme. <sup>5</sup>Oolà, mentre era mia, si dimostrò infedele: arse d'amore per i suoi spasimanti, gli Assiri suoi vicini, <sup>6</sup>vestiti di porpora, prìncipi e governatori, tutti giovani attraenti, cavalieri montati su cavalli. <sup>7</sup>Concesse i suoi favori a loro, al fiore degli Assiri, e si contaminò con gli idoli di coloro dei quali si era innamorata. <sup>8</sup>Non rinunciò alle sue relazioni amorose con gli Egiziani, i quali avevano abusato di lei nella sua giovinezza, avevano oppresso il suo seno verginale, sfogando su di lei la loro libidine. <sup>9</sup>Per questo l'ho data in mano ai suoi amanti, in mano agli Assiri, dei quali si era innamorata. <sup>10</sup>Essi scoprirono la sua nudità, presero i suoi figli e le sue figlie e la uccisero di spada. Divenne così come un monito fra le donne, per la condanna esemplare che essi avevano eseguito su di lei.<br> <sup>11</sup>Sua sorella Oolibà la vide e si corruppe più di lei nei suoi amoreggiamenti; con le sue infedeltà superò la sorella. <sup>12</sup>Spasimò per gli Assiri suoi vicini, prìncipi e governatori, vestiti di porpora, cavalieri montati su cavalli, tutti giovani attraenti. <sup>13</sup>Io vidi che si era contaminata e che tutt'e due seguivano la stessa via. <sup>14</sup>Ma ella moltiplicò le prostituzioni. Vide uomini effigiati su una parete, figure di Caldei, disegnati con il minio, <sup>15</sup>con cinture ai fianchi, ampi turbanti in capo, dall'aspetto di grandi capi, rappresentanti i figli di Babilonia, originari di Caldea: <sup>16</sup>ella se ne innamorò non appena li vide e inviò loro messaggeri in Caldea. <sup>17</sup>I figli di Babilonia andarono da lei al letto degli amori e la contaminarono con le loro fornicazioni ed ella si contaminò con loro finché ne fu nauseata. <sup>18</sup>Poiché aveva messo in pubblico le sue tresche e scoperto la sua nudità, anch'io mi allontanai da lei come mi ero allontanato dalla sorella. <sup>19</sup>Ma ella continuò a moltiplicare prostituzioni, ricordando il tempo della sua gioventù, quando si prostituiva in Egitto. <sup>20</sup>Arse di libidine per quegli amanti lussuriosi come asini, libidinosi come stalloni, <sup>21</sup>e così rinnovasti l'infamia della tua giovinezza, quando in Egitto veniva oppresso il tuo seno, premuto il tuo petto giovanile. <sup>22</sup>Per questo, Oolibà, così dice il Signore Dio: Ecco, io suscito contro di te gli amanti di cui mi sono disgustato e condurrò contro di te da ogni parte <sup>23</sup>i figli di Babilonia e di tutti i Caldei, quelli di Pekod, di Soa e di Koa e con loro tutti gli Assiri, tutti giovani attraenti, prìncipi e governatori, tutti capitani e cavalieri famosi; <sup>24</sup>verranno contro di te dal settentrione con cocchi e carri e con una moltitudine di popolo e si schiereranno contro di te da ogni parte con scudi grandi e piccoli e con elmi. A loro ho rimesso il giudizio e ti giudicheranno secondo le loro leggi. <sup>25</sup>Scatenerò la mia gelosia contro di te e ti tratteranno con furore: ti taglieranno il naso e gli orecchi e i superstiti cadranno di spada; deporteranno i tuoi figli e le tue figlie e ciò che rimarrà di te sarà preda del fuoco. <sup>26</sup>Ti spoglieranno delle tue vesti e s'impadroniranno dei tuoi gioielli. <sup>27</sup>Metterò fine alle tue scelleratezze e alle tue prostituzioni commesse in Egitto: non alzerai più gli occhi verso di loro, non ricorderai più l'Egitto.<br> <sup>28</sup>Perché così dice il Signore Dio: Ecco, io ti consegno in mano a coloro che tu odii, in mano a coloro di cui sei nauseata. <sup>29</sup>Ti tratteranno con odio e si impadroniranno di tutti i tuoi beni, lasciandoti nuda e scoperta; saranno svelate la turpitudine delle tue scelleratezze, la tua libidine e le tue prostituzioni. <sup>30</sup>Così sarai trattata perché tu mi hai tradito con le nazioni, perché ti sei contaminata con i loro idoli. <sup>31</sup>Hai seguito la via di tua sorella, la sua coppa porrò nelle tue mani. <sup>32</sup>Così dice il Signore Dio:</p> <p>Berrai la coppa di tua sorella,<br>profonda e larga,<br>sarai oggetto di derisione e di scherno;<br>la coppa sarà di grande misura.<br> <sup>33</sup>Tu sarai colma d'ubriachezza e d'affanno.<br>Coppa di desolazione e di sterminio<br>era la coppa di tua sorella Samaria.<br> <sup>34</sup>Anche tu la berrai, la vuoterai, ne succhierai i cocci,<br>ti lacererai il seno,<br>poiché io ho parlato». <br>Oracolo del Signore Dio.</p> <p><sup>35</sup>Perciò così dice il Signore Dio: «Tu mi hai dimenticato e mi hai voltato le spalle: sconterai la tua disonestà e le tue prostituzioni!».<br> <sup>36</sup>Il Signore mi disse: «Figlio dell'uomo, non giudicherai tu Oolà e Oolibà? Non mostrerai loro i loro abomini? <sup>37</sup>Sono state adultere e le loro mani sono lorde di sangue, hanno commesso adulterio con i loro idoli; persino i figli che mi avevano partorito, li hanno fatti passare per il fuoco in loro pasto. <sup>38</sup>Ancora questo mi hanno fatto: in quello stesso giorno hanno contaminato il mio santuario e profanato i miei sabati; <sup>39</sup>dopo avere immolato i loro figli ai loro idoli, sono venute in quel medesimo giorno al mio santuario per profanarlo: ecco quello che hanno fatto dentro la mia casa!<br> <sup>40</sup>Si rivolsero anche a uomini di paesi lontani, invitandoli per mezzo di messaggeri, ed essi giunsero. Per loro ti sei lavata, ti sei dipinta gli occhi, ti sei adornata dei tuoi vestiti preziosi, <sup>41</sup>ti sei stesa su un magnifico divano davanti a una tavola imbandita, su cui hai posto il mio olio, i miei profumi. <sup>42</sup>Si udiva lo strepito di una moltitudine festante di uomini venuti dal deserto, i quali avevano messo braccialetti ai polsi e una splendida corona sul capo. <br> <sup>43</sup>Io pensavo di costei, abituata agli adultèri: «Ora costoro si faranno complici delle sue prostituzioni». <sup>44</sup>Infatti entrarono da lei, come si entra da una prostituta: così entrarono da Oolà e da Oolibà, donne di malaffare. <sup>45</sup>Ma uomini retti le giudicheranno come si giudicano le adultere e le assassine. Le loro mani sono lorde di sangue».<br> <sup>46</sup>Così dice infatti il Signore Dio: «Si farà venire contro di loro una folla ed esse saranno abbandonate alle malversazioni e al saccheggio. <sup>47</sup>La folla le lapiderà e le farà a pezzi con le spade; ne ucciderà i figli e le figlie e darà alle fiamme le case. <sup>48</sup>Eliminerò così un'infamia dalla terra e tutte le donne impareranno a non commettere infamie simili. <sup>49</sup>Faranno ricadere la vostra infamia su di voi e sconterete i vostri peccati di idolatria: saprete così che io sono il Signore Dio».<br></p>