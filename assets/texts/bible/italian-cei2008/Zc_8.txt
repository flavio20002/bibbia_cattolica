<div class="titoli">Promessa per Gerusalemme</div> <p><sup>1</sup>La parola del Signore degli eserciti fu rivolta in questi termini: <sup>2</sup>«Così dice il Signore degli eserciti:</p> <p>Sono molto geloso di Sion,<br>un grande ardore m'infiamma per lei.</p> <p><sup>3</sup>Così dice il Signore: Tornerò a Sion e dimorerò a Gerusalemme. Gerusalemme sarà chiamata «Città fedele» e il monte del Signore degli eserciti «Monte santo». <br> <sup>4</sup>Così dice il Signore degli eserciti: Vecchi e vecchie siederanno ancora nelle piazze di Gerusalemme, ognuno con il bastone in mano per la loro longevità. <sup>5</sup>Le piazze della città formicoleranno di fanciulli e di fanciulle, che giocheranno sulle sue piazze.<br> <sup>6</sup>Così dice il Signore degli eserciti: Se questo sembra impossibile agli occhi del resto di questo popolo in quei giorni, sarà forse impossibile anche ai miei occhi? Oracolo del Signore degli eserciti.</p> <p><sup>7</sup>Così dice il Signore degli eserciti:<br>Ecco, io salvo il mio popolo<br>dall'oriente e dall'occidente:<br> <sup>8</sup>li ricondurrò ad abitare a Gerusalemme;<br>saranno il mio popolo e io sarò il loro Dio,<br>nella fedeltà e nella giustizia.</p> <div class="titoli">Invito a confidare nel Signore</div> <p><sup>9</sup>Così dice il Signore degli eserciti: Riprendano forza le vostre mani. Voi in questi giorni ascoltate queste parole pronunciate dai profeti quando furono poste le fondamenta della casa del Signore degli eserciti per la ricostruzione del tempio.</p> <p><sup>10</sup>Ma prima di questi giorni<br>non c'era salario per l'uomo<br>né salario per l'animale;<br>non c'era sicurezza alcuna<br>per chi andava e per chi veniva,<br>a causa degli invasori:<br>io stesso mettevo gli uomini l'uno contro l'altro.<br> <sup>11</sup>Ora invece verso il resto di questo popolo<br>io non sarò più come sono stato prima.<br>Oracolo del Signore degli eserciti.<br> <sup>12</sup>Ecco il seme della pace:<br>la vite produrrà il suo frutto,<br>la terra darà i suoi prodotti,<br>i cieli daranno la rugiada:<br>darò tutto ciò al resto di questo popolo.</p> <p><sup>13</sup>Come foste oggetto di maledizione fra le nazioni, o casa di Giuda e d'Israele, così, quando vi avrò salvati, diverrete una benedizione. Non temete dunque: riprendano forza le vostre mani.<br> </p> <div class="titoli">Dio ha deciso il bene per Giuda</div> <p><sup>14</sup>Così dice il Signore degli eserciti: Come decisi di affliggervi quando i vostri padri mi provocarono all'ira - dice il Signore degli eserciti - e non volli ravvedermi, <sup>15</sup>così mi darò premura in questi giorni di fare del bene a Gerusalemme e alla casa di Giuda: Non temete! <sup>16</sup>Ecco ciò che voi dovrete fare: dite la verità ciascuno con il suo prossimo; veraci e portatori di pace siano i giudizi che pronuncerete nei vostri tribunali. <sup>17</sup>Nessuno trami nel cuore il male contro il proprio fratello; non amate il giuramento falso, poiché io detesto tutto questo». Oracolo del Signore.<br> </p> <div class="titoli">Risposta alla domanda sul digiuno</div> <p><sup>18</sup>Mi fu rivolta questa parola del Signore degli eserciti: <sup>19</sup>«Così dice il Signore degli eserciti: Il digiuno del quarto, quinto, settimo e decimo mese si cambierà per la casa di Giuda in gioia, in giubilo e in giorni di festa, purché amiate la verità e la pace.<br> </p> <div class="titoli">Salvezza per le nazioni</div> <p><sup>20</sup>Così dice il Signore degli eserciti: Anche popoli e abitanti di numerose città si raduneranno <sup>21</sup>e si diranno l'un l'altro: «Su, andiamo a supplicare il Signore, a trovare il Signore degli eserciti. Anch'io voglio venire». <sup>22</sup>Così popoli numerosi e nazioni potenti verranno a Gerusalemme a cercare il Signore degli eserciti e a supplicare il Signore.<br> <sup>23</sup>Così dice il Signore degli eserciti: In quei giorni, dieci uomini di tutte le lingue delle nazioni afferreranno un Giudeo per il lembo del mantello e gli diranno: «Vogliamo venire con voi, perché abbiamo udito che Dio è con voi»».<br></p>