<div class="titoli">L'arte del governo</div> <p><sup>1</sup>Un governatore saggio educa il suo popolo,<br>il governo dell'uomo di senno è ordinato.<br> <sup>2</sup>Quale il governatore del popolo, tali i suoi ministri;<br>quale il capo di una città, tali tutti i suoi abitanti.<br> <sup>3</sup>Un re che non ha istruzione rovina il suo popolo,<br>una città prospera per il senno dei capi.<br> <sup>4</sup>Il governo del mondo è nelle mani del Signore;<br>egli vi suscita l'uomo adatto al momento giusto.<br> <sup>5</sup>Il successo dell'uomo è nelle mani del Signore,<br>ma sulla persona dello scriba egli pone la sua gloria.<br> </p> <div class="titoli">Contro la superbia</div> <p><sup>6</sup>Non irritarti con il tuo prossimo per un torto qualsiasi<br>e non fare nulla in preda all'ira.<br> <sup>7</sup>Odiosa al Signore e agli uomini è la superbia,<br>l'uno e gli altri hanno in odio l'ingiustizia.<br> <sup>8</sup>Il regno passa da un popolo a un altro<br>a causa delle ingiustizie, delle violenze e delle ricchezze.<br><i>Niente è più empio dell'uomo che ama il denaro,<br>poiché egli si vende anche l'anima.</i><br> <sup>9</sup>Perché mai si insuperbisce chi è terra e cenere?<br>Anche da vivo le sue viscere sono ripugnanti.<br> <sup>10</sup>Una lunga malattia si prende gioco del medico;<br>chi oggi è re, domani morirà.<br> <sup>11</sup>Quando l'uomo muore,<br>eredita rettili, belve e vermi.</p> <p><sup>12</sup>Principio della superbia è allontanarsi dal Signore;<br>il superbo distoglie il cuore dal suo creatore.<br> <sup>13</sup>Principio della superbia infatti è il peccato;<br>chi ne è posseduto diffonde cose orribili.<br>Perciò il Signore ha castigato duramente i superbi<br>e li ha abbattuti fino ad annientarli.<br> <sup>14</sup>Il Signore ha rovesciato i troni dei potenti,<br>al loro posto ha fatto sedere i miti.<br> <sup>15</sup>Il Signore ha estirpato le radici delle nazioni,<br>al loro posto ha piantato gli umili.<br> <sup>16</sup>Il Signore ha sconvolto le terre delle nazioni<br>e le ha distrutte fino alle fondamenta.<br> <sup>17</sup>Le ha cancellate dal consorzio umano e le ha annientate,<br>ha fatto scomparire dalla terra il loro ricordo.<br> <sup>18</sup>Non è fatta per gli uomini la superbia<br>né l'impeto della collera per i nati da donna.</p> <div class="titoli">Il vero onore</div> <p><sup>19</sup>Quale stirpe è degna d'onore? La stirpe dell'uomo.<br>Quale stirpe è degna d'onore? Quelli che temono il Signore.<br>Quale stirpe non è degna d'onore? La stirpe dell'uomo.<br>Quale stirpe non è degna d'onore? Quelli che trasgrediscono i comandamenti.<br> <sup>20</sup>Tra i fratelli viene onorato chi li comanda,<br>ma agli occhi del Signore quelli che lo temono.<br> <sup>21</sup>Principio di gradimento è il timore del Signore,<br>principio di rifiuto l'ostinazione e la superbia. <sup>22</sup>Il ricco, il nobile, il povero:<br>loro vanto è il timore del Signore.<br> <sup>23</sup>Non è giusto disprezzare un povero che ha senno<br>e non conviene onorare un uomo peccatore.<br> <sup>24</sup>Il principe, il giudice e il potente sono onorati,<br>ma nessuno di loro è più grande di chi teme il Signore.<br> <sup>25</sup>Uomini liberi serviranno uno schiavo sapiente<br>e chi ha senno non protesterà.</p> <div class="titoli">Esortazione all'umiltà</div> <p><sup>26</sup>Non fare il saccente nel compiere il tuo lavoro <br>e non gloriarti nel momento del tuo bisogno.<br> <sup>27</sup>Meglio uno che lavora e abbonda di tutto<br>di chi va in giro a vantarsi e manca di cibo.<br> <sup>28</sup>Figlio, con modestia pensa al tuo onore<br>e fatti valere secondo il tuo merito.<br> <sup>29</sup>Chi giustificherà uno che fa male a se stesso<br>e chi onorerà colui che si disonora?<br> <sup>30</sup>Un povero viene onorato per la sua scienza<br>e un ricco viene onorato per la sua ricchezza.<br> <sup>31</sup>Chi è onorato nella povertà, quanto più lo sarà nella ricchezza!<br>E chi è disprezzato nella ricchezza, quanto più lo sarà nella povertà!<br></p>