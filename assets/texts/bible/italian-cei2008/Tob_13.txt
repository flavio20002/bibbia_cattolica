<div class="titoli">Il futuro di Gerusalemme</div> <p><sup>1</sup>Allora Tobi disse:<br> <sup>2</sup>«Benedetto Dio che vive in eterno,<br>benedetto il suo regno;<br>egli castiga e ha compassione,<br>fa scendere agli inferi, nelle profondità della terra,<br>e fa risalire dalla grande perdizione:<br>nessuno sfugge alla sua mano.<br> <sup>3</sup>Lodatelo, figli d'Israele, davanti alle nazioni,<br>perché in mezzo ad esse egli vi ha disperso <br> <sup>4</sup>e qui vi ha fatto vedere la sua grandezza;<br>date gloria a lui davanti a ogni vivente,<br>poiché è lui il nostro Signore, il nostro Dio,<br>lui il nostro Padre, Dio per tutti i secoli.<br> <sup>5</sup>Vi castiga per le vostre iniquità,<br>ma avrà compassione di tutti voi<br>e vi radunerà da tutte le nazioni,<br>fra le quali siete stati dispersi.<br> <sup>6</sup>Quando vi sarete convertiti a lui <br>con tutto il cuore e con tutta l'anima<br>per fare ciò che è giusto davanti a lui,<br>allora egli ritornerà a voi<br>e non vi nasconderà più il suo volto.<br> <sup>7</sup>Ora guardate quello che ha fatto per voi<br>e ringraziatelo con tutta la voce;<br>benedite il Signore che è giusto<br>e date gloria al re dei secoli.<br> <sup>8</sup>Io gli do lode nel paese del mio esilio<br>e manifesto la sua forza e la sua grandezza<br>a un popolo di peccatori.<br>Convertitevi, o peccatori, <br>e fate ciò che è giusto davanti a lui;<br>chissà che non torni ad amarvi<br>e ad avere compassione di voi.<br> <sup>9</sup>Io esalto il mio Dio, <br>l'anima mia celebra il re del cielo<br>ed esulta per la sua grandezza.<br> <sup>10</sup>Tutti ne parlino<br>e diano lode a lui in Gerusalemme. <br>Gerusalemme, città santa,<br>egli ti castiga per le opere dei tuoi figli,<br>ma avrà ancora pietà per i figli dei giusti.<br> <sup>11</sup>Da' lode degnamente al Signore<br>e benedici il re dei secoli;<br>egli ricostruirà in te il suo tempio con gioia,<br> <sup>12</sup>per allietare in te tutti i deportati<br>e per amare in te tutti gli sventurati,<br>per tutte le generazioni future.<br> <sup>13</sup>Una luce splendida brillerà sino ai confini della terra:<br>nazioni numerose verranno a te da lontano,<br>gli abitanti di tutti i confini della terra<br>verranno verso la dimora del tuo santo nome,<br>portando in mano i doni per il re del cielo.<br>Generazioni e generazioni esprimeranno in te l'esultanza<br>e il nome della città eletta durerà per le generazioni future.<br> <sup>14</sup>Maledetti tutti quelli che ti insultano!<br>Maledetti tutti quelli che ti distruggono,<br>che demoliscono le tue mura,<br>rovinano le tue torri<br>e incendiano le tue abitazioni!<br>Ma benedetti per sempre tutti quelli che ti temono.<br> <sup>15</sup>Sorgi ed esulta per i figli dei giusti,<br>tutti presso di te si raduneranno<br>e benediranno il Signore dei secoli.<br>Beati coloro che ti amano,<br>beati coloro che esulteranno per la tua pace.<br> <sup>16</sup>Beati coloro che avranno pianto per le tue sventure:<br>gioiranno per te e vedranno tutta la tua gioia per sempre.<br>Anima mia, benedici il Signore, il grande re,<br> <sup>17</sup>perché Gerusalemme sarà ricostruita<br>come città della sua dimora per sempre.<br>Beato sarò io, se rimarrà un resto della mia discendenza<br>per vedere la tua gloria e dare lode al re del cielo.<br>Le porte di Gerusalemme saranno ricostruite <br>con zaffiro e con smeraldo<br>e tutte le sue mura con pietre preziose.<br>Le torri di Gerusalemme saranno ricostruite con oro<br>e i loro baluardi con oro purissimo.<br>Le strade di Gerusalemme saranno lastricate<br>con turchese e pietra di Ofir.<br> <sup>18</sup>Le porte di Gerusalemme risuoneranno di canti di esultanza,<br>e in tutte le sue case canteranno: «Alleluia!<br>Benedetto il Dio d'Israele<br>e benedetti coloro che benedicono il suo santo nome<br>nei secoli e per sempre!»».<br></p>