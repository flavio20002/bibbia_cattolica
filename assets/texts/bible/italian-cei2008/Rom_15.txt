<div class="titoli">L'esempio di Cristo</div> <p> <sup>1</sup>Noi, che siamo i forti, abbiamo il dovere di portare le infermità dei deboli, senza compiacere noi stessi. <sup>2</sup>Ciascuno di noi cerchi di piacere al prossimo nel bene, per edificarlo. <sup>3</sup>Anche Cristo infatti non cercò di piacere a se stesso, ma, come sta scritto: Gli insulti di chi ti insulta ricadano su di me. <sup>4</sup>Tutto ciò che è stato scritto prima di noi, è stato scritto per nostra istruzione, perché, in virtù della perseveranza e della consolazione che provengono dalle Scritture, teniamo viva la speranza. <sup>5</sup>E il Dio della perseveranza e della consolazione vi conceda di avere gli uni verso gli altri gli stessi sentimenti, sull'esempio di Cristo Gesù, <sup>6</sup>perché con un solo animo e una voce sola rendiate gloria a Dio, Padre del Signore nostro Gesù Cristo.<br> </p> <div class="titoli">Il Vangelo è per tutti: Giudei e pagani</div> <p> <sup>7</sup>Accoglietevi perciò gli uni gli altri come anche Cristo accolse voi, per la gloria di Dio. <sup>8</sup>Dico infatti che Cristo è diventato servitore dei circoncisi per mostrare la fedeltà di Dio nel compiere le promesse dei padri; <sup>9</sup>le genti invece glorificano Dio per la sua misericordia, come sta scritto:</p> <p class="rientrato">Per questo ti loderò fra le genti<br>e canterò inni al tuo nome.</p> <p><sup>10</sup>E ancora:</p> <p class="rientrato">Esultate, o nazioni, insieme al suo popolo.</p> <p><sup>11</sup>E di nuovo:</p> <p class="rientrato">Genti tutte, lodate il Signore;<br>i popoli tutti lo esaltino.</p> <p><sup>12</sup>E a sua volta Isaia dice:</p> <p class="rientrato">Spunterà il rampollo di Iesse,<br>colui che sorgerà a governare le nazioni:<br>in lui le nazioni spereranno.</p> <p><sup>13</sup>Il Dio della speranza vi riempia, nel credere, di ogni gioia e pace, perché abbondiate nella speranza per la virtù dello Spirito Santo.<br> </p> <div class="titoli">L'impegno apostolico di Paolo</div> <p> <sup>14</sup>Fratelli miei, sono anch'io convinto, per quel che vi riguarda, che voi pure siete pieni di bontà, colmi di ogni conoscenza e capaci di correggervi l'un l'altro. <sup>15</sup>Tuttavia, su alcuni punti, vi ho scritto con un po' di audacia, come per ricordarvi quello che già sapete, a motivo della grazia che mi è stata data da Dio <sup>16</sup>per essere ministro di Cristo Gesù tra le genti, adempiendo il sacro ministero di annunciare il vangelo di Dio perché le genti divengano un'offerta gradita, santificata dallo Spirito Santo. <sup>17</sup>Questo dunque è il mio vanto in Gesù Cristo nelle cose che riguardano Dio. <sup>18</sup>Non oserei infatti dire nulla se non di quello che Cristo ha operato per mezzo mio per condurre le genti all'obbedienza, con parole e opere, <sup>19</sup>con la potenza di segni e di prodigi, con la forza dello Spirito. Così da Gerusalemme e in tutte le direzioni fino all'Illiria, ho portato a termine la predicazione del vangelo di Cristo. <sup>20</sup>Ma mi sono fatto un punto di onore di non annunciare il Vangelo dove era già conosciuto il nome di Cristo, per non costruire su un fondamento altrui, <sup>21</sup>ma, come sta scritto:</p> <p class="rientrato">Coloro ai quali non era stato annunciato, lo vedranno,<br>e coloro che non ne avevano udito parlare, comprenderanno.</p> <div class="titoli">Progetti di viaggio</div> <p> <sup>22</sup>Appunto per questo fui impedito più volte di venire da voi. <sup>23</sup>Ora però, non trovando più un campo d'azione in queste regioni e avendo già da parecchi anni un vivo desiderio di venire da voi, <sup>24</sup>spero di vedervi, di passaggio, quando andrò in Spagna, e di essere da voi aiutato a recarmi in quella regione, dopo avere goduto un poco della vostra presenza.<br> <sup>25</sup>Per il momento vado a Gerusalemme, a rendere un servizio ai santi di quella comunità; <sup>26</sup>la Macedonia e l'Acaia infatti hanno voluto realizzare una forma di comunione con i poveri tra i santi che sono a Gerusalemme. <sup>27</sup>L'hanno voluto perché sono ad essi debitori: infatti le genti, avendo partecipato ai loro beni spirituali, sono in debito di rendere loro un servizio sacro anche nelle loro necessità materiali. <sup>28</sup>Quando avrò fatto questo e avrò consegnato sotto garanzia quello che è stato raccolto, partirò per la Spagna passando da voi. <sup>29</sup>So che, giungendo presso di voi, ci verrò con la pienezza della benedizione di Cristo. <sup>30</sup>Perciò, fratelli, per il Signore nostro Gesù Cristo e l'amore dello Spirito, vi raccomando: lottate con me nelle preghiere che rivolgete a Dio, <sup>31</sup>perché io sia liberato dagli infedeli della Giudea e il mio servizio a Gerusalemme sia bene accetto ai santi. <sup>32</sup>Così, se Dio lo vuole, verrò da voi pieno di gioia per riposarmi in mezzo a voi. <sup>33</sup>Il Dio della pace sia con tutti voi. Amen.<br></p>