<div class="titoli">Avidità e ingiustizia</div> <p><sup>1</sup>Guai a coloro che meditano l'iniquità<br>e tramano il male sui loro giacigli;<br>alla luce dell'alba lo compiono,<br>perché in mano loro è il potere.<br> <sup>2</sup>Sono avidi di campi e li usurpano,<br>di case e se le prendono.<br>Così opprimono l'uomo e la sua casa,<br>il proprietario e la sua eredità.<br> <sup>3</sup>Perciò così dice il Signore:<br>«Ecco, io medito contro questa genìa<br>una sciagura da cui non potranno sottrarre il collo<br>e non andranno più a testa alta,<br>perché sarà un tempo di calamità.<br> <sup>4</sup>In quel tempo<br>si intonerà su di voi una canzone,<br>si leverà un lamento e si dirà:<br>«Siamo del tutto rovinati;<br>ad altri egli passa l'eredità del mio popolo,<br>non si avvicinerà più a me,<br>per restituirmi i campi che sta spartendo!».<br> <sup>5</sup>Perciò non ci sarà nessuno<br>che tiri a sorte per te,<br>quando si farà la distribuzione<br>durante l'assemblea del Signore».<br> <sup>6</sup>«Non profetizzate!», dicono i profeti.<br>«Non profetizzate riguardo a queste cose,<br>cioè che non ci raggiungerà l'obbrobrio».<br> <sup>7</sup>È forse già cosa detta, o casa di Giacobbe?<br>È forse stanca la pazienza del Signore<br>o questo è il suo modo di agire?<br>Non sono forse benefiche le sue parole<br>per chi cammina con rettitudine?<br> <sup>8</sup>Ma voi contro il mio popolo <br>insorgete come nemici:<br>strappate il mantello e la dignità<br>a chi passa tranquillo, senza intenzioni bellicose.<br> <sup>9</sup>Cacciate le donne del mio popolo<br>fuori dalle loro piacevoli case,<br>e togliete ai loro bambini<br>il mio onore per sempre.<br> <sup>10</sup>«Su, andatevene,<br>perché questo non è più luogo di riposo».<br>A causa della sua impurità <br>provoca distruzione e rovina totale.<br> <sup>11</sup>Se uno che insegue il vento<br>e spaccia menzogne dicesse:<br>«Ti profetizzo riguardo al vino<br>e a bevanda inebriante»,<br>questo sarebbe un profeta<br>per questo popolo.<br> </p> <div class="titoli">Promessa di salvezza</div> <p><sup>12</sup>Certo ti radunerò tutto, o Giacobbe;<br>certo ti raccoglierò, resto d'Israele.<br>Li metterò insieme come pecore in un recinto sicuro,<br>come una mandria in mezzo al pascolo,<br>dove muggisca lontano dagli uomini.<br> <sup>13</sup>Chi ha aperto la breccia li precederà;<br>forzeranno e varcheranno la porta<br>e usciranno per essa.<br>Marcerà il loro re innanzi a loro<br>e il Signore sarà alla loro testa.<br></p>