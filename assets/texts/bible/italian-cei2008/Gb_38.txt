<div class="titoli">LA GRANDE TEOFANIA</div> <p><sup>1</sup>Il Signore prese a dire a Giobbe in mezzo all'uragano:</p> <p> </p> <div class="titoli">Dio è il Signore della terra...</div> <p><sup>2</sup>«Chi è mai costui che oscura il mio piano<br> con discorsi da ignorante?<br> <sup>3</sup>Cingiti i fianchi come un prode:<br> io t'interrogherò e tu mi istruirai!<br> <sup>4</sup>Quando ponevo le fondamenta della terra, tu dov'eri?<br> Dimmelo, se sei tanto intelligente!<br> <sup>5</sup>Chi ha fissato le sue dimensioni, se lo sai,<br> o chi ha teso su di essa la corda per misurare?<br> <sup>6</sup>Dove sono fissate le sue basi<br> o chi ha posto la sua pietra angolare,<br> <sup>7</sup>mentre gioivano in coro le stelle del mattino<br> e acclamavano tutti i figli di Dio?<br> </p> <div class="titoli">... del mare</div> <p><sup>8</sup>Chi ha chiuso tra due porte il mare,<br> quando usciva impetuoso dal seno materno,<br> <sup>9</sup>quando io lo vestivo di nubi<br> e lo fasciavo di una nuvola oscura,<br> <sup>10</sup>quando gli ho fissato un limite,<br> e gli ho messo chiavistello e due porte<br> <sup>11</sup>dicendo: «Fin qui giungerai e non oltre<br> e qui s'infrangerà l'orgoglio delle tue onde»?<br> </p> <div class="titoli">... della luce</div> <p><sup>12</sup>Da quando vivi, hai mai comandato al mattino<br> e assegnato il posto all'aurora,<br> <sup>13</sup>perché afferri la terra per i lembi<br> e ne scuota via i malvagi,<br> <sup>14</sup>ed essa prenda forma come creta premuta da sigillo<br> e si tinga come un vestito,<br> <sup>15</sup>e sia negata ai malvagi la loro luce<br> e sia spezzato il braccio che si alza a colpire?<br> <sup>16</sup>Sei mai giunto alle sorgenti del mare<br> e nel fondo dell'abisso hai tu passeggiato?<br> <sup>17</sup>Ti sono state svelate le porte della morte<br> e hai visto le porte dell'ombra tenebrosa?<br> <sup>18</sup>Hai tu considerato quanto si estende la terra?<br> Dillo, se sai tutto questo!<br> <sup>19</sup>Qual è la strada dove abita la luce<br> e dove dimorano le tenebre,<br> <sup>20</sup>perché tu le possa ricondurre dentro i loro confini<br> e sappia insegnare loro la via di casa?<br> <sup>21</sup>Certo, tu lo sai, perché allora eri già nato<br> e il numero dei tuoi giorni è assai grande!<br> <sup>22</sup>Sei mai giunto fino ai depositi della neve,<br> hai mai visto i serbatoi della grandine,<br> <sup>23</sup>che io riserbo per l'ora della sciagura,<br> per il giorno della guerra e della battaglia?<br> <sup>24</sup>Per quali vie si diffonde la luce,<br> da dove il vento d'oriente invade la terra?<br> </p> <div class="titoli">... della tempesta</div> <p><sup>25</sup>Chi ha scavato canali agli acquazzoni<br> e una via al lampo tonante,<br> <sup>26</sup>per far piovere anche sopra una terra spopolata,<br> su un deserto dove non abita nessuno,<br> <sup>27</sup>per dissetare regioni desolate e squallide<br> e far sbocciare germogli verdeggianti?<br> <sup>28</sup>Ha forse un padre la pioggia?<br> O chi fa nascere le gocce della rugiada?<br> <sup>29</sup>Dal qual grembo esce il ghiaccio<br> e la brina del cielo chi la genera,<br> <sup>30</sup>quando come pietra le acque si induriscono<br> e la faccia dell'abisso si raggela?<br> </p> <div class="titoli">... delle stagioni</div> <p><sup>31</sup>Puoi tu annodare i legami delle Plèiadi<br> o sciogliere i vincoli di Orione?<br> <sup>32</sup>Puoi tu far spuntare a suo tempo le costellazioni<br> o guidare l'Orsa insieme con i suoi figli?<br> <sup>33</sup>Conosci tu le leggi del cielo<br> o ne applichi le norme sulla terra?<br> <sup>34</sup>Puoi tu alzare la voce fino alle nubi<br> per farti inondare da una massa d'acqua?<br> <sup>35</sup>Scagli tu i fulmini ed essi partono<br> dicendoti: «Eccoci!»?<br> <sup>36</sup>Chi mai ha elargito all'ibis la sapienza<br> o chi ha dato al gallo intelligenza?<br> <sup>37</sup>Chi mai è in grado di contare con esattezza le nubi<br> e chi può riversare gli otri del cielo,<br> <sup>38</sup>quando la polvere del suolo diventa fango<br> e le zolle si attaccano insieme?<br> </p> <div class="titoli">Il dominio di Dio sul mondo degli animali</div> <p><sup>39</sup>Sei forse tu che vai a caccia di preda per la leonessa<br> e sazi la fame dei leoncelli,<br> <sup>40</sup>quando sono accovacciati nelle tane<br> o stanno in agguato nei nascondigli?<br> <sup>41</sup>Chi prepara al corvo il suo pasto,<br> quando i suoi piccoli gridano verso Dio<br> e vagano qua e là per mancanza di cibo?<br></p>