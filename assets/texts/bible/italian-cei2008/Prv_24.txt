<div class="titoli">Massime di vita pratica</div> <p><sup>1</sup>Non invidiare le persone malvagie,<br>non desiderare di stare con loro,<br> <sup>2</sup>poiché il loro cuore trama rovine<br>e le loro labbra non esprimono che malanni.<br> <sup>3</sup>Con la sapienza si costruisce una casa<br>e con la prudenza la si rende salda;<br> <sup>4</sup>con la scienza si riempiono le sue stanze<br>di tutti i beni preziosi e deliziosi.<br> <sup>5</sup>Il saggio cresce in potenza<br>e chi è esperto aumenta di forza.<br> <sup>6</sup>Perché con le strategie si fa la guerra<br>e la vittoria dipende dal numero dei consiglieri.<br> <sup>7</sup>È troppo alta la sapienza per lo stolto,<br>alla porta della città egli non potrà aprire bocca.<br> <sup>8</sup>Chi trama per fare il male<br>si chiama mestatore.<br> <sup>9</sup>Il proposito dello stolto è il peccato<br>e lo spavaldo è aborrito da tutti.<br> <sup>10</sup>Se te ne stai indolente nel giorno della sventura,<br>ben poca è la tua forza.<br> <sup>11</sup>Libera quelli che sono condotti alla morte<br>e salva quelli che sono trascinati al supplizio.<br> <sup>12</sup>Se tu dicessi: «Io non lo sapevo»,<br>credi che non l'intenda colui che pesa i cuori?<br>Colui che veglia sulla tua vita lo sa;<br>egli renderà a ciascuno secondo le sue opere.<br> <sup>13</sup>Mangia il miele, figlio mio, perché è buono<br>e il favo è dolce al tuo palato.<br> <sup>14</sup>Sappi che tale è la sapienza per te;<br>se la trovi, avrai un avvenire<br>e la tua speranza non sarà stroncata.<br> <sup>15</sup>Non insidiare, come un malvagio, la dimora del giusto,<br>non distruggere la sua abitazione,<br> <sup>16</sup>perché se il giusto cade sette volte, egli si rialza,<br>ma i malvagi soccombono nella sventura.<br> <sup>17</sup>Non ti rallegrare per la caduta del tuo nemico<br>e non gioisca il tuo cuore, quando egli soccombe,<br> <sup>18</sup>perché il Signore non veda e se ne dispiaccia<br>e allontani da lui la sua collera.<br> <sup>19</sup>Non irritarti per i malfattori<br>e non invidiare i malvagi,<br> <sup>20</sup>perché non ci sarà avvenire per il cattivo<br>e la lampada dei malvagi si spegnerà.<br> <sup>21</sup>Figlio mio, temi il Signore e il re,<br>e con i ribelli non immischiarti,<br> <sup>22</sup>perché improvviso sorgerà il loro castigo<br>e la rovina mandata da entrambi chi la conosce?<br> </p> <div class="titoli">ALTRI INSEGNAMENTI DEI SAGGI</div> <div class="titoli">Non fare preferenze</div> <p><sup>23</sup>Anche queste sono parole dei saggi.<br>Avere preferenze personali in giudizio non è bene.<br> <sup>24</sup>Chi dice al malvagio: «Tu sei innocente»,<br>i popoli lo malediranno, le genti lo detesteranno;<br> <sup>25</sup>a chi invece lo punisce tutto andrà bene,<br>su di lui si riverserà la benedizione.<br> <sup>26</sup>Dà un bacio sulle labbra<br>chi risponde con parole giuste.<br> <sup>27</sup>Cura prima il tuo lavoro di fuori<br>e prepàratelo nel tuo campo,<br>e poi costruisciti la casa.<br> <sup>28</sup>Non testimoniare senza motivo contro il tuo prossimo,<br>non ingannare con le labbra.<br> <sup>29</sup>Non dire: «Come ha fatto a me così io farò a lui,<br>renderò a ciascuno come si merita».<br> </p> <div class="titoli">Il ritratto del pigro</div> <p><sup>30</sup>Sono passato vicino al campo di un pigro,<br>alla vigna di un uomo insensato:<br> <sup>31</sup>ecco, ovunque erano cresciute le erbacce,<br>il terreno era coperto di cardi<br>e il recinto di pietre era in rovina.<br> <sup>32</sup>Ho osservato e ho riflettuto,<br>ho visto e ho tratto questa lezione:<br> <sup>33</sup>un po' dormi, un po' sonnecchi,<br>un po' incroci le braccia per riposare,<br> <sup>34</sup>e intanto arriva a te la povertà, come un vagabondo,<br>e l'indigenza, come se tu fossi un accattone.<br></p>