<div class="titoli">Invito a confidare nel Signore</div> <p><sup>1</sup>Nei giorni di Acaz, figlio di Iotam, figlio di Ozia, re di Giuda, Resin, re di Aram, e Pekach, figlio di Romelia, re d'Israele, salirono contro Gerusalemme per muoverle guerra, ma non riuscirono a espugnarla. <sup>2</sup>Fu dunque annunciato alla casa di Davide: «Gli Aramei si sono accampati in Èfraim». Allora il suo cuore e il cuore del suo popolo si agitarono, come si agitano gli alberi della foresta per il vento.<br> <sup>3</sup>Il Signore disse a Isaia: «Va' incontro ad Acaz, tu e tuo figlio Seariasùb, fino al termine del canale della piscina superiore, sulla strada del campo del lavandaio. <sup>4</sup>Tu gli dirai: «Fa' attenzione e sta' tranquillo, non temere e il tuo cuore non si abbatta per quei due avanzi di tizzoni fumanti, per la collera di Resin, degli Aramei, e del figlio di Romelia. <sup>5</sup>Poiché gli Aramei, Èfraim e il figlio di Romelia hanno tramato il male contro di te, dicendo: <sup>6</sup>Saliamo contro Giuda, devastiamolo e occupiamolo, e vi metteremo come re il figlio di Tabeèl.<br> <sup>7</sup><i>Così dice il Signore Dio: Ciò non avverrà e non sarà!</i><br> <sup>8a</sup><i>Perché capitale di Aram è Damasco<br>e capo di Damasco è Resin.</i><br> <sup>9a</sup><i>Capitale di Èfraim è Samaria<br>e capo di Samaria il figlio di Romelia.</i><br> <sup>8b</sup><i>Ancora sessantacinque anni<br>ed Èfraim cesserà di essere un popolo.</i><br> <sup>9b</sup><i>Ma se non crederete, non resterete saldi»»</i>.<br> </p> <div class="titoli">Il segno dell'Emmanuele</div> <p><sup>10</sup>Il Signore parlò ancora ad Acaz: <sup>11</sup>«Chiedi per te un segno dal Signore, tuo Dio, dal profondo degli inferi oppure dall'alto». <sup>12</sup>Ma Acaz rispose: «Non lo chiederò, non voglio tentare il Signore». <sup>13</sup>Allora Isaia disse: «Ascoltate, casa di Davide! Non vi basta stancare gli uomini, perché ora vogliate stancare anche il mio Dio? <sup>14</sup>Pertanto il Signore stesso vi darà un segno. Ecco: la vergine concepirà e partorirà un figlio, che chiamerà Emmanuele. <sup>15</sup>Egli mangerà panna e miele finché non imparerà a rigettare il male e a scegliere il bene. <sup>16</sup>Poiché prima ancora che il bimbo impari a rigettare il male e a scegliere il bene, sarà abbandonata la terra di cui temi i due re. <sup>17</sup>Il Signore manderà su di te, sul tuo popolo e sulla casa di tuo padre giorni quali non vennero da quando Èfraim si staccò da Giuda: manderà il re d'Assiria».<br> <sup>18</sup><i>Avverrà in quel giorno:<br>il Signore farà un fischio alle mosche<br>che sono all'estremità dei canali d'Egitto<br>e alle api che si trovano in Assiria.<br> <sup>19</sup>Esse verranno e si poseranno tutte<br>nelle valli scoscese,<br>nelle fessure delle rocce,<br>su ogni cespuglio e su ogni pascolo.<br> <sup>20</sup>In quel giorno il Signore raderà<br>con rasoio preso a nolo oltre il Fiume,<br>con il re d'Assiria,<br>il capo e il pelo del corpo,<br>anche la barba toglierà via.<br> <sup>21</sup>Avverrà in quel giorno:<br>ognuno alleverà una giovenca e due pecore.<br> <sup>22</sup>Per l'abbondanza del latte che faranno,<br>si mangerà la panna;<br>di panna e miele si ciberà<br>ogni superstite in mezzo a questa terra.<br> <sup>23</sup>Avverrà in quel giorno:<br>ogni luogo dove erano mille viti<br>valutate mille sicli d'argento,<br>sarà preda dei rovi e dei pruni.<br> <sup>24</sup>Vi si entrerà armati di frecce e di arco,<br>perché tutta la terra sarà rovi e pruni.<br> <sup>25</sup>In tutti i monti,<br>che erano vangati con la vanga,<br>non si passerà più<br>per paura delle spine e dei rovi.<br>Serviranno da pascolo per armenti<br>e da luogo battuto dal gregge.</i><br></p>