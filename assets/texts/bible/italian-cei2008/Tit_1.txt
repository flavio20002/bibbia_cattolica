<div class="titoli">INDIRIZZO E SALUTO</div> <p><sup>1</sup>Paolo, servo di Dio e apostolo di Gesù Cristo per portare alla fede quelli che Dio ha scelto e per far conoscere la verità, che è conforme a un'autentica religiosità, <sup>2</sup>nella speranza della vita eterna - promessa fin dai secoli eterni da Dio, il quale non mente, <sup>3</sup>e manifestata al tempo stabilito nella sua parola mediante la predicazione, a me affidata per ordine di Dio, nostro salvatore -, <sup>4</sup>a Tito, mio vero figlio nella medesima fede: grazia e pace da Dio Padre e da Cristo Gesù, nostro salvatore.<br> </p> <div class="titoli">DOVERI DI CHI GUIDA LA COMUNITA' ECCLESIALE</div> <div class="titoli">I presbìteri e i vescovi</div> <p><sup>5</sup>Per questo ti ho lasciato a Creta: perché tu metta ordine in quello che rimane da fare e stabilisca alcuni presbìteri in ogni città, secondo le istruzioni che ti ho dato. <sup>6</sup>Ognuno di loro sia irreprensibile, marito di una sola donna e abbia figli credenti, non accusabili di vita dissoluta o indisciplinati. <sup>7</sup>Il vescovo infatti, come amministratore di Dio, deve essere irreprensibile: non arrogante, non collerico, non dedito al vino, non violento, non avido di guadagni disonesti, <sup>8</sup>ma ospitale, amante del bene, assennato, giusto, santo, padrone di sé, <sup>9</sup>fedele alla Parola, degna di fede, che gli è stata insegnata, perché sia in grado di esortare con la sua sana dottrina e di confutare i suoi oppositori.<br> </p> <div class="titoli">Lotta contro i falsi maestri</div> <p><sup>10</sup>Vi sono infatti, soprattutto fra quelli che provengono dalla circoncisione, molti insubordinati, chiacchieroni e ingannatori. <sup>11</sup>A questi tali bisogna chiudere la bocca, perché sconvolgono intere famiglie, insegnando, a scopo di guadagno disonesto, quello che non si deve insegnare. <sup>12</sup>Uno di loro, proprio un loro profeta, ha detto: «I Cretesi sono sempre bugiardi, brutte bestie e fannulloni». <sup>13</sup>Questa testimonianza è vera. Perciò correggili con fermezza, perché vivano sani nella fede <sup>14</sup>e non diano retta a favole giudaiche e a precetti di uomini che rifiutano la verità.<br> <sup>15</sup>Tutto è puro per chi è puro, ma per quelli che sono corrotti e senza fede nulla è puro: sono corrotte la loro mente e la loro coscienza. <sup>16</sup>Dichiarano di conoscere Dio, ma lo rinnegano con i fatti, essendo abominevoli e ribelli e incapaci di fare il bene.<br></p>