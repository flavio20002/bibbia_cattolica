<div class="titoli">Importanza della parola</div> <p><sup>1</sup>Chi si tiene appartato cerca il suo piacere<br>e con ogni stratagemma attacca brighe.<br> <sup>2</sup>Lo stolto non ama la prudenza,<br>ma vuole solo far mostra dei suoi sentimenti.<br> <sup>3</sup>Con la malvagità viene il disprezzo,<br>con il disonore anche l'ignominia.<br> <sup>4</sup>Le parole della bocca dell'uomo sono acqua profonda,<br>la fonte della sapienza è un torrente che straripa.<br> <sup>5</sup>Non è bene usare riguardi al malvagio<br>per far torto al giusto in un giudizio.<br> <sup>6</sup>Le labbra dello stolto suscitano liti<br>e la sua bocca gli provoca percosse.<br> <sup>7</sup>La bocca dello stolto è la sua rovina<br>e le sue labbra sono una trappola per la sua vita.<br> <sup>8</sup>Le parole del calunniatore sono come ghiotti bocconi<br>che scendono fin nel più intimo.<br> <sup>9</sup>Chi è già indolente nel suo lavoro<br>è fratello del dissipatore.<br> <sup>10</sup>Torre fortificata è il nome del Signore:<br>il giusto vi si rifugia ed è al sicuro.<br> <sup>11</sup>I beni del ricco sono la sua roccaforte,<br>sono come un'alta muraglia nella sua immaginazione.<br> <sup>12</sup>Prima della caduta il cuore dell'uomo si esalta,<br>prima della gloria c'è l'umiltà.<br> <sup>13</sup>Chi risponde prima di avere ascoltato,<br>mostra stoltezza e ne avrà vergogna.<br> <sup>14</sup>Lo spirito dell'uomo lo sostiene nella malattia,<br>ma uno spirito depresso chi lo solleverà?<br> <sup>15</sup>Il cuore intelligente acquista la scienza,<br>l'orecchio dei saggi ricerca il sapere.<br> <sup>16</sup>Il dono che l'uomo fa gli spiana la via<br>e lo introduce alla presenza dei grandi.<br> <sup>17</sup>Il primo a parlare in una lite sembra aver ragione,<br>ma viene il suo avversario e lo confuta.<br> <sup>18</sup>La sorte fa cessare le contese<br>e decide fra i potenti.<br> <sup>19</sup>Un fratello offeso è più inespugnabile d'una roccaforte,<br>le liti sono come le sbarre di un castello.<br> <sup>20</sup>Con il frutto della bocca ci si sazia il ventre,<br>ognuno si sazia con il prodotto delle sue labbra.<br> <sup>21</sup>Morte e vita sono in potere della lingua<br>e chi ne fa buon uso ne mangerà i frutti.<br> <sup>22</sup>Chi trova una moglie trova una fortuna<br>e ottiene il favore del Signore.<br> <sup>23</sup>Il povero parla con suppliche,<br>il ricco risponde con durezza.<br> <sup>24</sup>Ci sono compagni che si rovinano a vicenda,<br>ma anche amici più affezionati di un fratello. <br></p>