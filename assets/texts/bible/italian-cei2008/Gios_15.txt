<div class="titoli">La porzione della tribù di Giuda</div> <p><sup>1</sup>Il territorio toccato in sorte alla tribù dei figli di Giuda, secondo i loro casati, si estendeva fino ai confini di Edom, dal deserto di Sin verso il Negheb, all'estremo meridione. <sup>2</sup>Il loro confine a mezzogiorno cominciava dalla parte estrema del Mar Morto, dalla punta rivolta verso mezzogiorno, <sup>3</sup>poi procedeva a meridione della salita di Akrabbìm, passava per Sin e risaliva a meridione di Kades-Barnea; passava poi da Chesron, saliva ad Addar e girava verso Karkà; <sup>4</sup>passava poi da Asmon e raggiungeva il torrente d'Egitto e faceva capo al mare. Questo era il loro confine meridionale. <sup>5</sup>A oriente il confine era costituito dal Mar Morto fino alla foce del Giordano. Dal lato settentrionale il confine partiva dalla lingua di mare presso la foce del Giordano, <sup>6</sup>saliva a Bet-Cogla e passava a settentrione di Bet-Araba e saliva al sasso di Boan, figlio di Ruben. <sup>7</sup>Poi il confine saliva a Debir, per la valle di Acor e, a settentrione, girava verso Gàlgala, che è di fronte alla salita di Adummìm, a mezzogiorno del torrente; passava poi alle acque di En-Semes e faceva capo a En-Roghel. <sup>8</sup>Saliva poi la valle di Ben-Innòm sul versante meridionale dei Gebusei, cioè di Gerusalemme; poi il confine saliva sulla vetta della montagna che domina la valle di Innòm a occidente ed è all'estremità della valle dei Refaìm, a settentrione. <sup>9</sup>Poi il confine piegava dalla vetta della montagna verso la fonte delle acque di Neftòach e usciva al monte Efron; piegava poi verso Baalà, che è Kiriat-Iearìm. <sup>10</sup>Indi il confine girava da Baalà, a occidente, verso il monte Seir, passava sul pendio settentrionale del monte Iearìm, cioè Chesalòn, scendeva a Bet-Semes e passava per Timna. <sup>11</sup>Poi il confine raggiungeva il pendio settentrionale di Ekron, quindi piegava verso Siccaròn, passava per il monte Baalà, raggiungeva Iabneèl e terminava al mare. <sup>12</sup>Il confine occidentale era il Mare Grande. Questo era nel complesso il territorio dei figli di Giuda, secondo i loro casati.<br> <sup>13</sup>A Caleb, figlio di Iefunnè, fu data una parte in mezzo ai figli di Giuda, secondo l'ordine del Signore a Giosuè: fu data Kiriat-Arbà, padre di Anak, cioè Ebron. <sup>14</sup>Caleb scacciò di là i tre figli di Anak: Sesài, Achimàn e Talmài, nati da Anak. <sup>15</sup>Di là passò ad assalire gli abitanti di Debir, che prima si chiamava Kiriat-Sefer. <sup>16</sup>Disse allora Caleb: «A chi colpirà Kiriat-Sefer e la prenderà, io darò in moglie mia figlia Acsa». <sup>17</sup>La prese Otnièl, figlio di Kenaz, fratello di Caleb; a lui diede in moglie sua figlia Acsa. <sup>18</sup>Ora, mentre andava dal marito, ella lo convinse a chiedere a suo padre un campo. Scese dall'asino e Caleb le disse: «Che hai?». <sup>19</sup>Ella rispose: «Concedimi un favore; poiché tu mi hai dato una terra arida, dammi anche qualche fonte d'acqua». Egli le donò la sorgente superiore e la sorgente inferiore. <sup>20</sup>Questa fu l'eredità della tribù dei figli di Giuda, secondo i loro casati.<br> <sup>21</sup>Le città poste all'estremità della tribù dei figli di Giuda, lungo il confine di Edom, nel Negheb, erano: Kabseèl, Eder, Iagur, <sup>22</sup>Kina, Dimonà, Adadà, <sup>23</sup>Kedes, Asor-Itnàn, <sup>24</sup>Zif, Telem, Bealòt, <sup>25</sup>Asor-Adattà, Keriòt-Chesron, cioè Asor, <sup>26</sup>Amam, Sema, Moladà, <sup>27</sup>Casar-Gaddà, Chesmon, Bet-Pelet, <sup>28</sup>Casar-Sual, Bersabea e le sue dipendenze, <sup>29</sup>Baalà, Iim, Esem, <sup>30</sup>Eltolàd, Chesil, Corma, <sup>31</sup>Siklag, Madmannà, Sansannà, <sup>32</sup>Lebaòt, Silchìm, En-Rimmon: in tutto ventinove città e i loro villaggi.<br> <sup>33</sup>Nella Sefela: Estaòl, Sorea, Asna, <sup>34</sup>Zanòach, En-Gannìm, Tappùach, Enam, <sup>35</sup>Iarmut, Adullàm, Soco, Azekà, <sup>36</sup>Saaràim, Aditàim, Ghederà e Ghederotàim: quattordici città e i loro villaggi; <sup>37</sup>Senan, Adasà, Migdal-Gad, <sup>38</sup>Dileàn, Mispa, Iokteèl, <sup>39</sup>Lachis, Boskat, Eglon, <sup>40</sup>Cabbon, Lacmas, Chitlis, <sup>41</sup>Ghederòt, Bet-Dagon, Naamà e Makkedà: sedici città e i loro villaggi; <sup>42</sup>Libna, Eter, Asan, <sup>43</sup>Iftach, Asna, Nesib, <sup>44</sup>Keila, Aczib e Maresà: nove città e i loro villaggi; <sup>45</sup>Ekron, le città del suo distretto e i suoi villaggi; <sup>46</sup>da Ekron fino al mare, tutte le città vicine ad Asdod e i loro villaggi; <sup>47</sup>Asdod, le città del suo distretto e i suoi villaggi; Gaza, le città del suo distretto e i suoi villaggi fino al torrente d'Egitto e al Mare Grande, che serve da confine.<br> <sup>48</sup>Sulle montagne: Samir, Iattir, Soco, <sup>49</sup>Danna, Kiriat-Sannà, cioè Debir, <sup>50</sup>Anab, Estemòa, Anìm, <sup>51</sup>Gosen, Colòn e Ghilo: undici città e i loro villaggi. <sup>52</sup>Arab, Duma, Esan, <sup>53</sup>Ianum, Bet-Tappùach, Afekà, <sup>54</sup>Cumta, Kiriat-Arbà, cioè Ebron, e Sior: nove città e i loro villaggi. <sup>55</sup>Maon, Carmel, Zif, Iutta, <sup>56</sup>Izreèl, Iokdeàm, Zanòach, <sup>57</sup>Kain, Gàbaa e Timna: dieci città e i loro villaggi. <sup>58</sup>Calcul, Bet-Sur, Ghedor, <sup>59</sup>Maaràt, Bet-Anòt e Eltekòn: sei città e i loro villaggi. Tekòa, Èfrata, cioè Betlemme, Peor, Etam, Culon, Tatam, Sores, Carem, Gallìm, Beter, Manàcat: undici città e i loro villaggi. <sup>60</sup>Kiriat-Baal, cioè Kiriat-Iearìm, e Rabbà: due città e i loro villaggi.<br> <sup>61</sup>Nel deserto: Bet-Araba, Middin, Secacà, <sup>62</sup>Nibsan, la città del sale e Engaddi: sei città e i loro villaggi.<br> <sup>63</sup>Quanto ai Gebusei che abitavano in Gerusalemme, i figli di Giuda non riuscirono a scacciarli; così i Gebusei abitano a Gerusalemme insieme con i figli di Giuda ancora oggi.<br></p>