<div class="titoli">L'esempio di Abramo</div> <p><sup>1</sup>Che diremo dunque di Abramo, nostro progenitore secondo la carne? Che cosa ha ottenuto? <sup>2</sup>Se infatti Abramo è stato giustificato per le opere, ha di che gloriarsi, ma non davanti a Dio. <sup>3</sup>Ora, che cosa dice la Scrittura? <i>Abramo credette a Dio e ciò gli fu accreditato come giustizia</i>. <sup>4</sup>A chi lavora, il salario non viene calcolato come dono, ma come debito; <sup>5</sup>a chi invece non lavora, ma crede in Colui che giustifica l'empio, la sua fede gli viene accreditata come giustizia. <sup>6</sup>Così anche Davide proclama beato l'uomo a cui Dio accredita la giustizia indipendentemente dalle opere:</p> <p><sup>7</sup><i>Beati quelli le cui iniquità sono state perdonate<br></i><i>e i peccati sono stati ricoperti;<br></i> <sup>8</sup><i>beato l'uomo al quale il Signore non mette in conto il peccato!</i></p> <p><sup>9</sup>Ora, questa beatitudine riguarda chi è circonciso o anche chi non è circonciso? Noi diciamo infatti che la fede fu accreditata ad Abramo come giustizia. <sup>10</sup>Come dunque gli fu accreditata? Quando era circonciso o quando non lo era? Non dopo la circoncisione, ma prima. <sup>11</sup>Infatti egli ricevette il segno della circoncisione come sigillo della giustizia, derivante dalla fede, già ottenuta quando non era ancora circonciso. In tal modo egli divenne padre di tutti i non circoncisi che credono, cosicché anche a loro venisse accreditata la giustizia <sup>12</sup>ed egli fosse padre anche dei circoncisi, di quelli che non solo provengono dalla circoncisione ma camminano anche sulle orme della fede del nostro padre Abramo prima della sua circoncisione.<br> </p> <div class="titoli">Le promesse di Dio e la fede</div> <p><sup>13</sup>Infatti non in virtù della Legge fu data ad Abramo, o alla sua discendenza, la promessa di diventare erede del mondo, ma in virtù della giustizia che viene dalla fede. <sup>14</sup>Se dunque diventassero eredi coloro che provengono dalla Legge, sarebbe resa vana la fede e inefficace la promessa. <sup>15</sup>La Legge infatti provoca l'ira; al contrario, dove non c'è Legge, non c'è nemmeno trasgressione. <sup>16</sup>Eredi dunque si diventa in virtù della fede, perché sia secondo la grazia, e in tal modo la promessa sia sicura per tutta la discendenza: non soltanto per quella che deriva dalla Legge, ma anche per quella che deriva dalla fede di Abramo, il quale è padre di tutti noi <i>-</i> <sup>17</sup>come sta scritto: <i>Ti ho costituito padre di molti popoli -</i>davanti al Dio nel quale credette, che dà vita ai morti e chiama all'esistenza le cose che non esistono.<br> <sup>18</sup>Egli credette, saldo nella speranza contro ogni speranza, e così divenne <i> padre di molti popoli, </i> come gli era stato detto: <i> Così sarà la tua discendenza</i>. <sup>19</sup>Egli non vacillò nella fede, pur vedendo già come morto il proprio corpo - aveva circa cento anni - e morto il seno di Sara. <sup>20</sup>Di fronte alla promessa di Dio non esitò per incredulità, ma si rafforzò nella fede e diede gloria a Dio, <sup>21</sup>pienamente convinto che quanto egli aveva promesso era anche capace di portarlo a compimento. <sup>22</sup>Ecco perché gli fu accreditato come giustizia.<br> <sup>23</sup>E non soltanto per lui è stato scritto che <i>gli fu accreditato</i>, <sup>24</sup>ma anche per noi, ai quali deve essere accreditato: a noi che crediamo in colui che ha risuscitato dai morti Gesù nostro Signore, <sup>25</sup>il quale è stato consegnato alla morte a causa delle nostre colpe ed è stato risuscitato per la nostra giustificazione.<br></p>