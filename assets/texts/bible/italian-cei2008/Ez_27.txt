<div class="titoli">Lamento per la rovina di Tiro</div> <p><sup>1</sup>Mi fu rivolta questa parola del Signore: <sup>2</sup>«Orsù, figlio dell'uomo, intona un lamento su Tiro. <sup>3</sup>Di' a Tiro, alla città situata all'approdo del mare, che commercia con i popoli e con molte isole:</p> <p>Così dice il Signore Dio:<br>Tiro, tu dicevi: «Io sono una nave di perfetta bellezza».<br> <sup>4</sup>In mezzo ai mari è il tuo dominio.<br>I tuoi costruttori ti hanno reso bellissima:<br> <sup>5</sup>con cipressi del Senir<br>hanno costruito tutte le tue fiancate,<br>hanno preso il cedro del Libano<br>per farti l'albero maestro;<br> <sup>6</sup>i tuoi remi li hanno fatti con le querce di Basan;<br>il ponte te lo hanno fatto d'avorio,<br>intarsiato nell'abete delle isole di Chittìm.<br> <sup>7</sup>Di lino ricamato d'Egitto<br>era la tua vela che ti servisse d'insegna;<br>di giacinto scarlatto delle isole di Elisa<br>era il tuo padiglione.<br> <sup>8</sup>Gli abitanti di Sidone e di Arvad erano i tuoi rematori,<br>i tuoi esperti, o Tiro, erano in te, come tuoi piloti.<br> <sup>9</sup>Gli anziani di Biblo e i suoi esperti erano in te,<br>per riparare le tue falle.<br>Tutte le navi del mare e i loro marinai<br>erano in te per scambiare merci.<br> <sup>10</sup>Guerrieri di Persia, di Lud e di Put<br>erano nelle tue schiere,<br>appendevano in te lo scudo e l'elmo,<br>ti davano splendore.<br> <sup>11</sup>I figli di Arvad e il loro esercito<br>erano intorno alle tue mura,<br>vigilando sui tuoi bastioni;<br>tutti appendevano intorno alle tue mura gli scudi,<br>rendendo perfetta la tua bellezza.</p> <p><sup>12</sup>Tarsis commerciava con te, per le tue ricchezze d'ogni specie, scambiando le tue merci con argento, ferro, stagno e piombo. <sup>13</sup>Anche Iavan, Tubal e Mesec commerciavano con te e scambiavano le tue merci con schiavi e oggetti di bronzo. <sup>14</sup>Quelli di Togarmà ti fornivano in cambio cavalli da tiro, cavalli da corsa e muli. <sup>15</sup>Gli abitanti di Dedan trafficavano con te; il commercio delle molte isole era nelle tue mani: ti davano in pagamento zanne d'avorio ed ebano. <sup>16</sup>Aram commerciava con te per la moltitudine dei tuoi prodotti e pagava le tue merci con turchese, porpora, ricami, bisso, coralli e rubini. <sup>17</sup>Con te commerciavano Giuda e la terra d'Israele. Ti davano in cambio grano di Minnit, dolci, miele, olio e balsamo. <sup>18</sup>Damasco trafficava con te per i tuoi numerosi prodotti, per i tuoi beni di ogni specie, scambiando vino di Chelbon e lana di Sacar. <sup>19</sup>Vedan e Iavan da Uzal ti fornivano ferro lavorato, cassia e canna aromatica in cambio dei tuoi prodotti. <sup>20</sup>Dedan trafficava con te in coperte di cavalli. <sup>21</sup>L'Arabia e tutti i prìncipi di Kedar commerciavano con te: negoziavano con te agnelli, montoni e capri. <sup>22</sup>I mercanti di Saba e di Raamà trafficavano con te, scambiando le tue merci con i più squisiti aromi, con ogni sorta di pietre preziose e con oro.<br> <sup>23</sup>Carran, Canne, Eden, i mercanti di Saba, Assur, Chilmad trafficavano con te. <sup>24</sup>Al tuo mercato scambiavano con te vesti di lusso, mantelli di porpora e di broccato, tappeti tessuti a vari colori, funi ritorte e robuste. <sup>25</sup>Le navi di Tarsis viaggiavano portando le tue mercanzie. </p> <p>Così divenisti ricca e gloriosa<br>in mezzo ai mari.<br> <sup>26</sup>In alto mare ti condussero i tuoi rematori,<br>ma il vento d'oriente ti ha travolto<br>in mezzo ai mari.<br> <sup>27</sup>Le tue ricchezze, i tuoi beni e il tuo traffico,<br>i tuoi marinai e i tuoi piloti,<br>i riparatori delle tue avarie,<br>i trafficanti delle tue merci,<br>tutti i guerrieri che sono in te<br>e tutta la turba che è in mezzo a te<br>piomberanno nel fondo dei mari,<br>il giorno della tua caduta.<br> <sup>28</sup>All'udire il grido dei tuoi nocchieri<br>tremeranno le spiagge.<br> <sup>29</sup>Scenderanno dalle loro navi<br>quanti maneggiano il remo:<br>i marinai e tutti i piloti del mare<br>resteranno a terra.<br> <sup>30</sup>Faranno sentire il lamento su di te<br>e grideranno amaramente,<br>si getteranno sulla testa la polvere,<br>si rotoleranno nella cenere.<br> <sup>31</sup>Si raderanno i capelli per te<br>e vestiranno di sacco;<br>per te piangeranno nell'amarezza dell'anima<br>con amaro cordoglio.<br> <sup>32</sup>Piangendo intoneranno su di te un lamento,<br>su di te comporranno elegie:<br>«Chi era come Tiro, ora distrutta in mezzo al mare?<br> <sup>33</sup>Quando dai mari giungevano le tue mercanzie,<br>saziavi tanti popoli;<br>con l'abbondanza delle tue ricchezze<br>e del tuo commercio<br>arricchivi i re della terra.<br> <sup>34</sup>Ora tu giaci travolta dai flutti<br>nelle profondità delle acque:<br>il tuo carico e tutto il tuo equipaggio<br>sono sommersi con te.<br> <sup>35</sup>Tutti gli abitanti delle isole<br>sono rimasti spaventati per te<br>e i loro re, colpiti dal terrore,<br>hanno il viso sconvolto.<br> <sup>36</sup>I mercanti dei popoli fischiano di orrore su di te,<br>sei divenuta oggetto di terrore,<br>finita per sempre»».<br></p>>