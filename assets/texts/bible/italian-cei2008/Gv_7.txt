<div class="titoli">FESTA DELLE CAPANNE</div> <div class="titoli">Il mio tempo non è ancora venuto</div> <p><sup>1</sup>Dopo questi fatti, Gesù se ne andava per la Galilea; infatti non voleva più percorrere la Giudea, perché i Giudei cercavano di ucciderlo.<br> <sup>2</sup>Si avvicinava intanto la festa dei Giudei, quella delle Capanne. <sup>3</sup>I suoi fratelli gli dissero: «Parti di qui e va' nella Giudea, perché anche i tuoi discepoli vedano le opere che tu compi. <sup>4</sup>Nessuno infatti, se vuole essere riconosciuto pubblicamente, agisce di nascosto. Se fai queste cose, manifesta te stesso al mondo!». <sup>5</sup>Neppure i suoi fratelli infatti credevano in lui. <sup>6</sup>Gesù allora disse loro: «Il mio tempo non è ancora venuto; il vostro tempo invece è sempre pronto. <sup>7</sup>Il mondo non può odiare voi, ma odia me, perché di esso io attesto che le sue opere sono cattive. <sup>8</sup>Salite voi alla festa; io non salgo a questa festa, perché il mio tempo non è ancora compiuto». <sup>9</sup>Dopo aver detto queste cose, restò nella Galilea. <br> <sup>10</sup>Ma quando i suoi fratelli salirono per la festa, vi salì anche lui: non apertamente, ma quasi di nascosto. <sup>11</sup>I Giudei intanto lo cercavano durante la festa e dicevano: «Dov'è quel tale?». <sup>12</sup>E la folla, sottovoce, faceva un gran parlare di lui. Alcuni infatti dicevano: «È buono!». Altri invece dicevano: «No, inganna la gente!». <sup>13</sup>Nessuno però parlava di lui in pubblico, per paura dei Giudei.<br> </p> <div class="titoli">Sei indemoniato!</div> <p><sup>14</sup>Quando ormai si era a metà della festa, Gesù salì al tempio e si mise a insegnare. <sup>15</sup>I Giudei ne erano meravigliati e dicevano: «Come mai costui conosce le Scritture, senza avere studiato?». <sup>16</sup>Gesù rispose loro: «La mia dottrina non è mia, ma di colui che mi ha mandato. <sup>17</sup>Chi vuol fare la sua volontà, riconoscerà se questa dottrina viene da Dio, o se io parlo da me stesso. <sup>18</sup>Chi parla da se stesso, cerca la propria gloria; ma chi cerca la gloria di colui che lo ha mandato è veritiero, e in lui non c'è ingiustizia. <sup>19</sup>Non è stato forse Mosè a darvi la Legge? Eppure nessuno di voi osserva la Legge! Perché cercate di uccidermi?». <sup>20</sup>Rispose la folla: «Sei indemoniato! Chi cerca di ucciderti?». <sup>21</sup>Disse loro Gesù: «Un'opera sola ho compiuto, e tutti ne siete meravigliati. <sup>22</sup>Per questo Mosè vi ha dato la circoncisione - non che essa venga da Mosè, ma dai patriarchi - e voi circoncidete un uomo anche di sabato. <sup>23</sup>Ora, se un uomo riceve la circoncisione di sabato perché non sia trasgredita la legge di Mosè, voi vi sdegnate contro di me perché di sabato ho guarito interamente un uomo? <sup>24</sup>Non giudicate secondo le apparenze; giudicate con giusto giudizio!».<br> </p> <div class="titoli">Donde viene e dove va Gesù</div> <p><sup>25</sup>Intanto alcuni abitanti di Gerusalemme dicevano: «Non è costui quello che cercano di uccidere? <sup>26</sup>Ecco, egli parla liberamente, eppure non gli dicono nulla. I capi hanno forse riconosciuto davvero che egli è il Cristo? <sup>27</sup>Ma costui sappiamo di dov'è; il Cristo invece, quando verrà, nessuno saprà di dove sia». <sup>28</sup>Gesù allora, mentre insegnava nel tempio, esclamò: «Certo, voi mi conoscete e sapete di dove sono. Eppure non sono venuto da me stesso, ma chi mi ha mandato è veritiero, e voi non lo conoscete. <sup>29</sup>Io lo conosco, perché vengo da lui ed egli mi ha mandato». <br> <sup>30</sup>Cercavano allora di arrestarlo, ma nessuno riuscì a mettere le mani su di lui, perché non era ancora giunta la sua ora. <sup>31</sup>Molti della folla invece credettero in lui, e dicevano: «Il Cristo, quando verrà, compirà forse segni più grandi di quelli che ha fatto costui?».<br> <sup>32</sup>I farisei udirono che la gente andava dicendo sottovoce queste cose di lui. Perciò i capi dei sacerdoti e i farisei mandarono delle guardie per arrestarlo. <sup>33</sup>Gesù disse: «Ancora per poco tempo sono con voi; poi vado da colui che mi ha mandato. <sup>34</sup>Voi mi cercherete e non mi troverete; e dove sono io, voi non potete venire». <sup>35</sup>Dissero dunque tra loro i Giudei: «Dove sta per andare costui, che noi non potremo trovarlo? Andrà forse da quelli che sono dispersi fra i Greci e insegnerà ai Greci? <sup>36</sup>Che discorso è quello che ha fatto: «Voi mi cercherete e non mi troverete», e: «Dove sono io, voi non potete venire»?».<br> </p> <div class="titoli">Gesù, fonte dello spirito</div> <p><sup>37</sup>Nell'ultimo giorno, il grande giorno della festa, Gesù, ritto in piedi, gridò: «Se qualcuno ha sete, venga a me, e beva <sup>38</sup>chi crede in me. Come dice la Scrittura: Dal suo grembo sgorgheranno fiumi di acqua viva». <sup>39</sup>Questo egli disse dello Spirito che avrebbero ricevuto i credenti in lui: infatti non vi era ancora lo Spirito, perché Gesù non era ancora stato glorificato.<br> </p> <div class="titoli">Mai un uomo ha parlato così!</div> <p><sup>40</sup>All'udire queste parole, alcuni fra la gente dicevano: «Costui è davvero il profeta!». <sup>41</sup>Altri dicevano: «Costui è il Cristo!». Altri invece dicevano: «Il Cristo viene forse dalla Galilea? <sup>42</sup>Non dice la Scrittura: Dalla stirpe di Davide e da Betlemme, il villaggio di Davide, verrà il Cristo?». <sup>43</sup>E tra la gente nacque un dissenso riguardo a lui. <sup>44</sup>Alcuni di loro volevano arrestarlo, ma nessuno mise le mani su di lui. <br> <sup>45</sup>Le guardie tornarono quindi dai capi dei sacerdoti e dai farisei e questi dissero loro: «Perché non lo avete condotto qui?». <sup>46</sup>Risposero le guardie: «Mai un uomo ha parlato così!». <sup>47</sup>Ma i farisei replicarono loro: «Vi siete lasciati ingannare anche voi? <sup>48</sup>Ha forse creduto in lui qualcuno dei capi o dei farisei? <sup>49</sup>Ma questa gente, che non conosce la Legge, è maledetta!». <sup>50</sup>Allora Nicodèmo, che era andato precedentemente da Gesù, ed era uno di loro, disse: <sup>51</sup>«La nostra Legge giudica forse un uomo prima di averlo ascoltato e di sapere ciò che fa?». <sup>52</sup>Gli risposero: «Sei forse anche tu della Galilea? Studia, e vedrai che dalla Galilea non sorge profeta!». <sup>53</sup>E ciascuno tornò a casa sua.<br></p>