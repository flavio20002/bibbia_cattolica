<div class="titoli">Sentenze varie</div> <p><sup>1</sup>Meglio un povero dalla condotta integra<br>di uno dalle labbra perverse e che è stolto.<br> <sup>2</sup>Il desiderio ansioso senza riflessione non è cosa buona,<br>e chi va a passi frettolosi sbaglia strada.<br> <sup>3</sup>La stoltezza dell'uomo rovina la sua via,<br>ma poi egli si adira contro il Signore.<br> <sup>4</sup>Le ricchezze moltiplicano gli amici,<br>ma il povero è abbandonato dall'amico che ha.<br> <sup>5</sup>Il falso testimone non resterà impunito,<br>chi diffonde menzogne non avrà scampo.<br> <sup>6</sup>Molti sono gli adulatori dell'uomo generoso,<br>e tutti sono amici di chi fa doni.<br> <sup>7</sup>Il povero è disprezzato dai suoi stessi fratelli,<br>tanto più si allontanano da lui i suoi amici.<br>Egli va in cerca di parole, ma non ci sono.<br> <sup>8</sup>Chi acquista senno ama se stesso<br>e chi conserva la prudenza trova fortuna.<br> <sup>9</sup>Il falso testimone non resterà impunito,<br>chi diffonde menzogne perirà.<br> <sup>10</sup>Allo stolto non conviene una vita agiata,<br>ancor meno a un servo comandare ai prìncipi.<br> <sup>11</sup>È segno d'intelligenza per l'uomo trattenere la collera,<br>ed è sua gloria passare sopra alle offese.<br> <sup>12</sup>L'ira del re è come ruggito di leone, <br>come rugiada sull'erba è la sua benevolenza.<br> <sup>13</sup>Un figlio stolto è una disgrazia per il padre<br>e i litigi della moglie sono come stillicidio incessante.<br> <sup>14</sup>La casa e il patrimonio si ereditano dal padre,<br>ma una moglie assennata è dono del Signore.<br> <sup>15</sup>La pigrizia fa cadere in torpore,<br>e chi è indolente patirà la fame.<br> <sup>16</sup>Chi custodisce il precetto custodisce se stesso,<br>chi trascura la propria condotta morirà.<br> <sup>17</sup>Chi ha pietà del povero fa un prestito al Signore,<br>che gli darà la sua ricompensa.<br> <sup>18</sup>Correggi tuo figlio, perché c'è speranza,<br>ma non lasciarti andare fino a farlo morire.<br> <sup>19</sup>L'iracondo deve essere punito;<br>se lo risparmi, lo diventerà ancora di più.<br> <sup>20</sup>Ascolta il consiglio e accetta la correzione,<br>per essere saggio fino al termine della tua vita.<br> <sup>21</sup>Molti sono i progetti nel cuore dell'uomo,<br>ma solo i disegni del Signore si compiono.<br> <sup>22</sup>Il pregio dell'uomo è la sua bontà;<br>meglio un povero che un bugiardo.<br> <sup>23</sup>Il timore di Dio conduce alla vita<br>e chi ne è pieno dorme tranquillo senza essere raggiunto dalla sventura.<br> <sup>24</sup>Il pigro immerge la mano nel piatto,<br>ma non è capace di riportarla alla bocca.<br> <sup>25</sup>Percuoti lo spavaldo e l'inesperto diventerà accorto,<br>rimprovera il prudente e imparerà la lezione.<br> <sup>26</sup>Rovina il padre e fa fuggire la madre<br>un figlio disonorato e infame.<br> <sup>27</sup>Figlio mio, cessa di accogliere l'istruzione<br>se vuoi allontanarti dalle parole della sapienza.<br> <sup>28</sup>Il testimone iniquo si beffa della giustizia<br>e la bocca dei malvagi ingoia l'iniquità.<br> <sup>29</sup>Per gli spavaldi sono pronte le punizioni<br>e le percosse per la schiena degli stolti.<br></p>