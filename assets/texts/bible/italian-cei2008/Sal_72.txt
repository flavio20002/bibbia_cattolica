<div class="titoli">La gloria del regno messianico</div> <p><sup>1</sup>Di Salomone.<br><br> O Dio, affida al re il tuo diritto,<br> al figlio di re la tua giustizia;</p> <p><sup>2</sup>egli giudichi il tuo popolo secondo giustizia<br> e i tuoi poveri secondo il diritto.</p> <p><sup>3</sup>Le montagne portino pace al popolo<br> e le colline giustizia.</p> <p><sup>4</sup>Ai poveri del popolo renda giustizia,<br> salvi i figli del misero<br> e abbatta l'oppressore.</p> <p><sup>5</sup>Ti faccia durare quanto il sole,<br> come la luna, di generazione in generazione.</p> <p><sup>6</sup>Scenda come pioggia sull'erba,<br> come acqua che irrora la terra.</p> <p><sup>7</sup>Nei suoi giorni fiorisca il giusto<br> e abbondi la pace,<br> finché non si spenga la luna.</p> <p><sup>8</sup>E dòmini da mare a mare,<br> dal fiume sino ai confini della terra.</p> <p><sup>9</sup>A lui si pieghino le tribù del deserto,<br> mordano la polvere i suoi nemici.</p> <p><sup>10</sup>I re di Tarsis e delle isole portino tributi,<br> i re di Saba e di Seba offrano doni.</p> <p><sup>11</sup>Tutti i re si prostrino a lui,<br> lo servano tutte le genti.</p> <p><sup>12</sup>Perché egli libererà il misero che invoca<br> e il povero che non trova aiuto.</p> <p><sup>13</sup>Abbia pietà del debole e del misero<br> e salvi la vita dei miseri.</p> <p><sup>14</sup>Li riscatti dalla violenza e dal sopruso,<br> sia prezioso ai suoi occhi il loro sangue.</p> <p><sup>15</sup>Viva e gli sia dato oro di Arabia,<br> si preghi sempre per lui,<br> sia benedetto ogni giorno.</p> <p><sup>16</sup>Abbondi il frumento nel paese,<br> ondeggi sulle cime dei monti;<br> il suo frutto fiorisca come il Libano,<br> la sua messe come l'erba dei campi.</p> <p><sup>17</sup>Il suo nome duri in eterno,<br> davanti al sole germogli il suo nome.<br> In lui siano benedette tutte le stirpi della terra<br> e tutte le genti lo dicano beato.</p> <p><sup>18</sup>Benedetto il Signore, Dio d'Israele:<br> egli solo compie meraviglie.</p> <p><sup>19</sup>E benedetto il suo nome glorioso per sempre:<br> della sua gloria sia piena tutta la terra.<br> Amen, amen.</p> <p><sup>20</sup>Qui finiscono le preghiere di Davide, figlio di Iesse.</p> <p></p>