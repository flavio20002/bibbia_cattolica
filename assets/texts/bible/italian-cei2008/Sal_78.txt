<div class="titoli">L'insegnamento della storia d'Israele</div> <p><sup>1</sup>Maskil. Di Asaf.<br><br> Ascolta, popolo mio, la mia legge,<br> porgi l'orecchio alle parole della mia bocca.</p> <p><sup>2</sup>Aprirò la mia bocca con una parabola,<br> rievocherò gli enigmi dei tempi antichi.</p> <p><sup>3</sup>Ciò che abbiamo udito e conosciuto<br> e i nostri padri ci hanno raccontato</p> <p><sup>4</sup>non lo terremo nascosto ai nostri figli,<br> raccontando alla generazione futura<br> le azioni gloriose e potenti del Signore<br> e le meraviglie che egli ha compiuto.</p> <p><sup>5</sup>Ha stabilito un insegnamento in Giacobbe,<br> ha posto una legge in Israele,<br> che ha comandato ai nostri padri<br> di far conoscere ai loro figli,</p> <p><sup>6</sup>perché la conosca la generazione futura,<br> i figli che nasceranno.<br> Essi poi si alzeranno a raccontarlo ai loro figli,</p> <p><sup>7</sup>perché ripongano in Dio la loro fiducia<br> e non dimentichino le opere di Dio,<br> ma custodiscano i suoi comandi.</p> <p><sup>8</sup>Non siano come i loro padri,<br> generazione ribelle e ostinata,<br> generazione dal cuore incostante<br> e dallo spirito infedele a Dio.</p> <p><sup>9</sup>I figli di Èfraim, arcieri valorosi,<br> voltarono le spalle nel giorno della battaglia.</p> <p><sup>10</sup>Non osservarono l'alleanza di Dio<br> e si rifiutarono di camminare nella sua legge.</p> <p><sup>11</sup>Dimenticarono le sue opere,<br> le meraviglie che aveva loro mostrato.</p> <p><sup>12</sup>Cose meravigliose aveva fatto davanti ai loro padri<br> nel paese d'Egitto, nella regione di Tanis.</p> <p><sup>13</sup>Divise il mare e li fece passare,<br> e fermò le acque come un argine.</p> <p><sup>14</sup>Li guidò con una nube di giorno<br> e tutta la notte con un bagliore di fuoco.</p> <p><sup>15</sup>Spaccò rocce nel deserto<br> e diede loro da bere come dal grande abisso.</p> <p><sup>16</sup>Fece sgorgare ruscelli dalla rupe<br> e scorrere l'acqua a fiumi.</p> <p><sup>17</sup>Eppure continuarono a peccare contro di lui,<br> a ribellarsi all'Altissimo in luoghi aridi.</p> <p><sup>18</sup>Nel loro cuore tentarono Dio,<br> chiedendo cibo per la loro gola.</p> <p><sup>19</sup>Parlarono contro Dio,<br> dicendo: «Sarà capace Dio<br> di preparare una tavola nel deserto?».</p> <p><sup>20</sup>Certo! Egli percosse la rupe<br> e ne scaturì acqua e strariparono torrenti.<br> »Saprà dare anche pane<br> o procurare carne al suo popolo?».</p> <p><sup>21</sup>Perciò il Signore udì e ne fu adirato;<br> un fuoco divampò contro Giacobbe<br> e la sua ira si levò contro Israele,</p> <p><sup>22</sup>perché non ebbero fede in Dio<br> e non confidarono nella sua salvezza.</p> <p><sup>23</sup>Diede ordine alle nubi dall'alto<br> e aprì le porte del cielo;</p> <p><sup>24</sup>fece piovere su di loro la manna per cibo<br> e diede loro pane del cielo:</p> <p><sup>25</sup>l'uomo mangiò il pane dei forti;<br> diede loro cibo in abbondanza.</p> <p><sup>26</sup>Scatenò nel cielo il vento orientale,<br> con la sua forza fece soffiare il vento australe;</p> <p><sup>27</sup>su di loro fece piovere carne come polvere<br> e uccelli come sabbia del mare,</p> <p><sup>28</sup>li fece cadere in mezzo ai loro accampamenti,<br> tutt'intorno alle loro tende.</p> <p><sup>29</sup>Mangiarono fino a saziarsi<br> ed egli appagò il loro desiderio.</p> <p><sup>30</sup>Il loro desiderio non era ancora scomparso,<br> avevano ancora il cibo in bocca,</p> <p><sup>31</sup>quando l'ira di Dio si levò contro di loro,<br> uccise i più robusti e abbatté i migliori d'Israele.</p> <p><sup>32</sup>Con tutto questo, peccarono ancora<br> e non ebbero fede nelle sue meraviglie.</p> <p><sup>33</sup>Allora consumò in un soffio i loro giorni<br> e i loro anni nel terrore.</p> <p><sup>34</sup>Quando li uccideva, lo cercavano<br> e tornavano a rivolgersi a lui,</p> <p><sup>35</sup>ricordavano che Dio è la loro roccia<br> e Dio, l'Altissimo, il loro redentore;</p> <p><sup>36</sup>lo lusingavano con la loro bocca,<br> ma gli mentivano con la lingua:</p> <p><sup>37</sup>il loro cuore non era costante verso di lui<br> e non erano fedeli alla sua alleanza.</p> <p><sup>38</sup>Ma lui, misericordioso, perdonava la colpa,<br> invece di distruggere.<br> Molte volte trattenne la sua ira<br> e non scatenò il suo furore;</p> <p><sup>39</sup>ricordava che essi sono di carne,<br> un soffio che va e non ritorna.</p> <p><sup>40</sup>Quante volte si ribellarono a lui nel deserto,<br> lo rattristarono in quei luoghi solitari!</p> <p><sup>41</sup>Ritornarono a tentare Dio,<br> a esasperare il Santo d'Israele.</p> <p><sup>42</sup>Non si ricordarono più della sua mano,<br> del giorno in cui li aveva riscattati dall'oppressione,</p> <p><sup>43</sup>quando operò in Egitto i suoi segni,<br> i suoi prodigi nella regione di Tanis.</p> <p><sup>44</sup>Egli mutò in sangue i loro fiumi<br> e i loro ruscelli, perché non bevessero.</p> <p><sup>45</sup>Mandò contro di loro tafani a divorarli<br> e rane a distruggerli.</p> <p><sup>46</sup>Diede ai bruchi il loro raccolto,<br> alle locuste la loro fatica.</p> <p><sup>47</sup>Devastò le loro vigne con la grandine,<br> i loro sicomòri con la brina.</p> <p><sup>48</sup>Consegnò alla peste il loro bestiame,<br> ai fulmini le loro greggi.</p> <p><sup>49</sup>Scatenò contro di loro l'ardore della sua ira,<br> la collera, lo sdegno, la tribolazione,<br> e inviò messaggeri di sventure.</p> <p><sup>50</sup>Spianò la strada alla sua ira:<br> non li risparmiò dalla morte<br> e diede in preda alla peste la loro vita.</p> <p><sup>51</sup>Colpì ogni primogenito in Egitto,<br> nelle tende di Cam la primizia del loro vigore.</p> <p><sup>52</sup>Fece partire come pecore il suo popolo<br> e li condusse come greggi nel deserto.</p> <p><sup>53</sup>Li guidò con sicurezza e non ebbero paura,<br> ma i loro nemici li sommerse il mare.</p> <p><sup>54</sup>Li fece entrare nei confini del suo santuario,<br> questo monte che la sua destra si è acquistato.</p> <p><sup>55</sup>Scacciò davanti a loro le genti<br> e sulla loro eredità gettò la sorte,<br> facendo abitare nelle loro tende<br> le tribù d'Israele.</p> <p><sup>56</sup>Ma essi lo tentarono,<br> si ribellarono a Dio, l'Altissimo,<br> e non osservarono i suoi insegnamenti.</p> <p><sup>57</sup>Deviarono e tradirono come i loro padri,<br> fallirono come un arco allentato.</p> <p><sup>58</sup>Lo provocarono con le loro alture sacre<br> e con i loro idoli lo resero geloso.</p> <p><sup>59</sup>Dio udì e s'infiammò,<br> e respinse duramente Israele.</p> <p><sup>60</sup>Abbandonò la dimora di Silo,<br> la tenda che abitava tra gli uomini;</p> <p><sup>61</sup>ridusse in schiavitù la sua forza,<br> il suo splendore in potere del nemico.</p> <p><sup>62</sup>Diede il suo popolo in preda alla spada<br> e s'infiammò contro la sua eredità.</p> <p><sup>63</sup>Il fuoco divorò i suoi giovani migliori,<br> le sue fanciulle non ebbero canti nuziali.</p> <p><sup>64</sup>I suoi sacerdoti caddero di spada<br> e le loro vedove non fecero il lamento.</p> <p><sup>65</sup>Ma poi il Signore si destò come da un sonno,<br> come un eroe assopito dal vino.</p> <p><sup>66</sup>Colpì alle spalle i suoi avversari,<br> inflisse loro una vergogna eterna.</p> <p><sup>67</sup>Rifiutò la tenda di Giuseppe,<br> non scelse la tribù di Èfraim,</p> <p><sup>68</sup>ma scelse la tribù di Giuda,<br> il monte Sion che egli ama.</p> <p><sup>69</sup>Costruì il suo tempio alto come il cielo,<br> e come la terra, fondata per sempre.</p> <p><sup>70</sup>Egli scelse Davide suo servo<br> e lo prese dagli ovili delle pecore.</p> <p><sup>71</sup>Lo allontanò dalle pecore madri<br> per farne il pastore di Giacobbe, suo popolo,<br> d'Israele, sua eredità.</p> <p><sup>72</sup>Fu per loro un pastore dal cuore integro<br> e li guidò con mano intelligente.</p> <p></p>