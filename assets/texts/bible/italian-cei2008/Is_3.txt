<div class="titoli">Confusione politica e sociale a Gerusalemme</div> <p><sup>1</sup>Sì, ecco il Signore, il Signore degli eserciti,<br>toglie a Gerusalemme e a Giuda<br>ogni genere di risorsa,<br>ogni risorsa di pane<br>e ogni risorsa d'acqua,<br> <sup>2</sup>il prode e il guerriero,<br>il giudice e il profeta,<br>l'indovino e l'anziano,<br> <sup>3</sup>il comandante di cinquanta e il notabile,<br>il consigliere e il mago astuto<br>e l'esperto d'incantesimi.<br> <sup>4</sup>Io metterò dei ragazzi come loro capi,<br>dei monelli li domineranno.<br> <sup>5</sup>Il popolo userà violenza:<br>l'uno contro l'altro,<br>individuo contro individuo;<br>il giovane tratterà con arroganza l'anziano,<br>lo spregevole il nobile.<br> <sup>6</sup>Perché uno afferrerà il fratello<br>nella casa del padre:<br>«Tu hai un mantello: sii nostro capo;<br>prendi in mano questa rovina!».<br> <sup>7</sup>Ma lui si alzerà in quel giorno per dire:<br>«Non sono un guaritore; <br>nella mia casa non c'è pane né mantello.<br>Non ponetemi a capo del popolo!».<br> <sup>8</sup>Certo, Gerusalemme va in rovina<br>e Giuda crolla,<br>perché la loro lingua e le loro opere sono contro il Signore,<br>e offendono lo sguardo della sua maestà.<br> <sup>9</sup>La loro parzialità li condanna <br>ed essi ostentano il loro peccato come Sòdoma:<br>non lo nascondono neppure;<br>disgraziati loro,<br>poiché preparano la loro rovina.<br> <sup>10</sup>Beato il giusto, perché avrà bene,<br>mangerà il frutto delle sue opere.<br> <sup>11</sup>Guai all'empio, perché avrà male,<br>secondo l'opera delle sue mani sarà ripagato.<br> <sup>12</sup>Il mio popolo! Un fanciullo lo tiranneggia<br>e delle donne lo dominano.<br>Popolo mio, le tue guide ti traviano,<br>distruggono la strada che tu percorri.<br> <sup>13</sup>Il Signore si erge per accusare,<br>egli si presenta per giudicare il suo popolo.<br> <sup>14</sup>Il Signore inizia il giudizio<br>con gli anziani e i capi del suo popolo:<br>«Voi avete devastato la vigna;<br>le cose tolte ai poveri sono nelle vostre case.<br> <sup>15</sup>Quale diritto avete di schiacciare il mio popolo,<br>di pestare la faccia ai poveri?».<br>Oracolo del Signore, il Signore degli eserciti.<br> </p> <div class="titoli">Le donne di Gerusalemme</div> <p><sup>16</sup>Dice il Signore:<br>«Poiché si sono insuperbite le figlie di Sion,<br>procedono a collo teso,<br>ammiccando con gli occhi,<br>e camminano a piccoli passi,<br>facendo tintinnare gli anelli ai piedi,<br> <sup>17</sup>il Signore renderà tignoso<br>il cranio delle figlie di Sion,<br>il Signore denuderà la loro fronte».<br> <sup>18</sup>In quel giorno il Signore toglierà l'ornamento di fibbie, fermagli e lunette, <sup>19</sup>orecchini, braccialetti, veli, <sup>20</sup>bende, catenine ai piedi, cinture, boccette di profumi, amuleti, <sup>21</sup>anelli, pendenti al naso, <sup>22</sup>vesti preziose e mantelline, scialli, borsette, <sup>23</sup>specchi, tuniche, turbanti e vestaglie.<br> <sup>24</sup>Invece di profumo ci sarà marciume,<br>invece di cintura una corda,<br>invece di ricci calvizie,<br>invece di vesti eleganti uno stretto sacco,<br>invece di bellezza bruciatura.<br> <sup>25</sup>I tuoi prodi cadranno di spada,<br>i tuoi guerrieri in battaglia.<br> <sup>26</sup>Si alzeranno lamenti e gemiti alle sue porte<br>ed essa, disabitata, giacerà a terra.<br></p>