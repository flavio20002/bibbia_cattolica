<div class="titoli">Distruzione di Moab</div> <p><sup>1</sup>Oracolo su Moab.<br>Sì, è stata devastata di notte,<br>Ar-Moab è stata distrutta;<br>è stata devastata di notte,<br>Kir-Moab è stata distrutta.<br> <sup>2</sup>È salita la gente di Dibon<br>sulle alture, per piangere;<br>sul Nebo e su Màdaba<br>Moab innalza un lamento;<br>ogni testa è rasata,<br>ogni barba è tagliata.<br> <sup>3</sup>Nelle sue strade si indossa il sacco,<br>sulle sue terrazze e nelle sue piazze<br>ognuno fa il lamento<br>e si scioglie in lacrime.<br> <sup>4</sup>Emettono urla Chesbon ed Elalè,<br>la loro eco giunge fino a Iaas.<br>Per questo gli armati di Moab alzano lamenti,<br>e il loro animo freme.<br> <sup>5</sup>Il mio cuore geme per Moab;<br>i suoi fuggiaschi giungono fino a Soar.<br>Piangendo, salgono la salita di Luchìt.<br>Sulla via di Coronàim<br>mandano grida strazianti.<br> <sup>6</sup>Le acque di Nimrìm sono un deserto,<br>l'erba si è seccata, finita è la pastura;<br>non c'è più nulla di verde.<br> <sup>7</sup>Per questo fanno provviste,<br>trasportano le loro riserve<br>al di là del torrente dei Salici.<br> <sup>8</sup>Risuonano grida<br>per tutto il territorio di Moab;<br>il suo urlo giunge fino a Eglàim,<br>fino a Beer-Elìm il suo urlo.<br> <sup>9</sup>Le acque di Dimon sono piene di sangue,<br>eppure colpirò Dimon con altri mali:<br>un leone per i fuggiaschi di Moab<br>e per il resto della regione.<br></p>