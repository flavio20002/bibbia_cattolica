<sup>1</sup>Davide fuggì da Naiot di Rama, si recò da Giònata e gli disse: «Che cosa ho fatto, che colpa e che peccato ho nei riguardi di tuo padre, perché attenti così alla mia vita?». <sup>2</sup>Rispose: «Non sia mai. Non morirai. Vedi, mio padre non fa nulla di grande o di piccolo senza confidarmelo. Perché mi avrebbe nascosto questa cosa? Non è possibile!». <sup>3</sup>Ma Davide giurò ancora: «Tuo padre sa benissimo che ho trovato grazia ai tuoi occhi e dice: «Giònata non deve sapere questa cosa, perché si affliggerebbe». Ma, per la vita del Signore e per la tua vita, c'è soltanto un passo tra me e la morte». <sup>4</sup>Giònata disse: «Che cosa desideri che io faccia per te?». <sup>5</sup>Rispose Davide: «Domani è la luna nuova e io dovrei fermarmi a mangiare con il re. Ma tu mi lascerai partire e io resterò nascosto nella campagna fino alla terza sera. <sup>6</sup>Se tuo padre noterà la mia assenza, dirai: «Davide mi ha supplicato di andare in fretta a Betlemme, sua città, perché vi si celebra il sacrificio annuale per tutta la famiglia». <sup>7</sup>Se dirà: «Va bene», allora il tuo servo può stare in pace. Se invece andrà in collera, sii certo che è stato deciso il peggio da parte sua. <sup>8</sup>Agisci con bontà verso il tuo servo, perché hai voluto legare a te il tuo servo con un patto del Signore: se c'è colpa in me, uccidimi tu; ma per qual motivo dovresti condurmi da tuo padre?». <sup>9</sup>Giònata rispose: «Non sia mai! Se di certo io sapessi che è deciso il male contro di te da parte di mio padre, non te lo farei forse sapere?». <sup>10</sup>Davide disse a Giònata: «Chi mi avvertirà se tuo padre ti risponde duramente?». <sup>11</sup>Giònata rispose a Davide: «Vieni, andiamo in campagna». <br>Uscirono tutti e due nella campagna. <sup>12</sup>Allora Giònata disse a Davide: «Per il Signore, Dio d'Israele, domani e dopodomani a quest'ora scruterò le intenzioni di mio padre. Se sarà benevolo verso Davide e io non manderò subito a riferirlo al tuo orecchio, <sup>13</sup>tanto faccia il Signore a Giònata e ancora di peggio. Se invece sembrerà bene a mio padre decidere il male a tuo riguardo, io te lo confiderò e ti farò partire. Tu andrai tranquillo e il Signore sarà con te come è stato con mio padre. <sup>14</sup>Fin quando sarò in vita, usa verso di me la benevolenza del Signore. Se sarò morto, <sup>15</sup>non ritirare mai la tua benevolenza dalla mia casa; neppure quando il Signore avrà eliminato dalla terra ogni uomo nemico di Davide, <sup>16</sup>non sia eliminato il nome di Giònata dalla casa di Davide: il Signore ne chiederà conto ai nemici di Davide». <sup>17</sup>Giònata volle ancora far giurare Davide, perché gli voleva bene e lo amava come se stesso. <sup>18</sup>Giònata disse a Davide: «Domani è la luna nuova e la tua assenza sarà notata perché si guarderà al tuo posto. <sup>19</sup>Aspetterai il terzo giorno, poi scenderai in fretta e ti recherai al luogo dove ti sei nascosto il giorno di quel fatto e resterai presso quella collinetta. <sup>20</sup>Io tirerò tre frecce da quella parte, come se tirassi al bersaglio per conto mio. <sup>21</sup>Poi manderò il ragazzo gridando: «Va' a cercare le frecce!». Se dirò al ragazzo: «Guarda, le frecce sono più in qua di dove ti trovi, prendile!», allora vieni, perché tutto va bene per te; per la vita del Signore, non c'è niente. <sup>22</sup>Se invece dirò al giovane: «Guarda, le frecce sono più avanti di dove ti trovi!», allora va', perché il Signore ti fa partire. <sup>23</sup>Riguardo alle parole che abbiamo detto tu e io, ecco è testimone il Signore tra me e te per sempre». <br> <sup>24</sup>Davide dunque si nascose nel campo. Arrivò la luna nuova e il re sedette a mangiare. <sup>25</sup>Il re sedette come al solito sul sedile contro il muro; Giònata si mise di fronte, Abner si sedette al fianco del re e si notò il posto di Davide. <sup>26</sup>Ma Saul non disse nulla quel giorno, perché pensava: «È un caso: non sarà puro. Certo non è puro». <sup>27</sup>Ma l'indomani, il secondo giorno della luna nuova, si notò il posto di Davide. Saul disse allora a Giònata, suo figlio: «Perché il figlio di Iesse non è venuto a prendere cibo né ieri né oggi?». <sup>28</sup>Giònata rispose a Saul: «Davide mi ha chiesto con insistenza di andare a Betlemme. <sup>29</sup>Mi ha detto: «Lasciami andare, perché abbiamo in città il sacrificio di famiglia e mio fratello me ne ha fatto un obbligo. Se dunque ho trovato grazia ai tuoi occhi, lasciami libero, perché possa vedere i miei fratelli». Per questo non è venuto alla tavola del re». <sup>30</sup>Saul si adirò molto con Giònata e gli gridò: «Figlio di una scostumata, non so io forse che tu preferisci il figlio di Iesse, a tua vergogna e a vergogna della nudità di tua madre? <sup>31</sup>Perché fino a quando vivrà il figlio di Iesse sulla terra, non avrai sicurezza né tu né il tuo regno. Manda dunque a prenderlo e conducilo qui da me, perché merita la morte». <sup>32</sup>Rispose Giònata a Saul, suo padre: «Perché deve morire? Che cosa ha fatto?». <sup>33</sup>Saul afferrò la lancia contro di lui per colpirlo e Giònata capì che suo padre aveva ormai deciso di uccidere Davide. <sup>34</sup>Giònata si alzò dalla tavola acceso d'ira e non volle prendere cibo in quel secondo giorno della luna nuova. Era rattristato per Davide, perché suo padre l'aveva offeso. <br> <sup>35</sup>Il mattino dopo Giònata uscì in campagna, per l'appuntamento con Davide. Era con lui un ragazzo ancora piccolo. <sup>36</sup>Egli disse al ragazzo: «Corri a cercare le frecce che io tirerò». Il ragazzo corse ed egli tirò la freccia più avanti di lui. <sup>37</sup>Il ragazzo corse fino al luogo dov'era la freccia che Giònata aveva tirato e Giònata gridò al ragazzo: «La freccia non è forse più avanti di te?». <sup>38</sup>Giònata gridò ancora al ragazzo: «Corri svelto e non fermarti!». Il ragazzo di Giònata raccolse le frecce e le portò al suo padrone. <sup>39</sup>Il ragazzo non aveva capito niente; soltanto Giònata e Davide sapevano la cosa. <sup>40</sup>Allora Giònata diede le armi al ragazzo che era con lui e gli disse: «Va' e riportale in città». <sup>41</sup>Partito il ragazzo, Davide si alzò da dietro la collinetta, cadde con la faccia a terra e si prostrò tre volte, poi si baciarono l'un l'altro e piansero insieme, finché Davide si fece forza. <sup>42</sup>E Giònata disse a Davide: «Va' in pace, ora che noi due abbiamo giurato nel nome del Signore in questi termini: «Il Signore sia tra me e te, tra la mia discendenza e la tua discendenza per sempre»». <br> <p></p>