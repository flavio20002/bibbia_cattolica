<div class="titoli">Ricchezza e povertà</div> <p><sup>1</sup>Il figlio saggio ama la correzione del padre,<br> lo spavaldo non ascolta il rimprovero.<br> <sup>2</sup>Con il frutto della bocca ci si nutre di beni,<br> ma l'appetito dei perfidi si ciba di violenza.<br> <sup>3</sup>Chi sorveglia la bocca preserva la sua vita,<br> chi spalanca le sue labbra va incontro alla rovina.<br> <sup>4</sup>Il pigro brama, ma non c'è nulla per il suo appetito,<br> mentre l'appetito dei laboriosi sarà soddisfatto.<br> <sup>5</sup>Il giusto odia la parola falsa,<br> l'empio disonora e diffama.<br> <sup>6</sup>La giustizia custodisce chi ha una condotta integra,<br> la malvagità manda in rovina il peccatore.<br> <sup>7</sup>C'è chi fa il ricco e non ha nulla,<br> c'è chi fa il povero e possiede molti beni.<br> <sup>8</sup>Riscatto della vita d'un uomo è la sua ricchezza,<br> ma il povero non avverte la minaccia.<br> <sup>9</sup>La luce dei giusti porta gioia,<br> la lampada dei malvagi si spegne.<br> <sup>10</sup>L'insolenza provoca litigi,<br> ma la sapienza sta con chi accetta consigli.<br> <sup>11</sup>La ricchezza venuta dal nulla diminuisce,<br> chi la accumula a poco a poco, la fa aumentare.<br> <sup>12</sup>Un'attesa troppo prolungata fa male al cuore,<br> un desiderio soddisfatto è albero di vita.<br> <sup>13</sup>Chi disprezza la parola si rende debitore,<br> chi rispetta un ordine viene ricompensato.<br> <sup>14</sup>L'insegnamento del saggio è fonte di vita<br> per sfuggire ai lacci della morte.<br> <sup>15</sup>Il senno procura favore,<br> ma il contegno dei perfidi porta alla rovina.<br> <sup>16</sup>La persona avveduta prima di agire riflette,<br> lo stolto mette in mostra la sua stupidità.<br> <sup>17</sup>Un cattivo messaggero causa sciagure,<br> un inviato fedele porta salute.<br> <sup>18</sup>Povertà e ignominia a chi rifiuta la correzione,<br> chi tiene conto del rimprovero sarà onorato.<br> <sup>19</sup>Desiderio appagato è dolcezza per l'anima;<br> fa orrore agli stolti evitare il male.<br> <sup>20</sup>Va' con i saggi e saggio diventerai,<br> chi pratica gli stolti ne subirà danno.<br> <sup>21</sup>La sventura insegue i peccatori,<br> il bene è la ricompensa dei giusti.<br> <sup>22</sup>L'uomo buono lascia eredi i figli dei figli,<br> è riservata al giusto la ricchezza del peccatore.<br> <sup>23</sup>Vi è cibo in abbondanza nei campi dei poveri,<br> ma può essere sottratto per mancanza di giustizia.<br> <sup>24</sup>Chi risparmia il bastone odia suo figlio,<br> chi lo ama è pronto a correggerlo.<br> <sup>25</sup>Il giusto mangia fino a saziarsi,<br> ma il ventre dei malvagi resta vuoto.<br></p>