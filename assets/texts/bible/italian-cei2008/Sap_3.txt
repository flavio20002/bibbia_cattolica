<div class="titoli">La sorte dei giusti</div> <p><sup>1</sup>Le anime dei giusti, invece, sono nelle mani di Dio,<br>nessun tormento li toccherà.<br> <sup>2</sup>Agli occhi degli stolti parve che morissero,<br>la loro fine fu ritenuta una sciagura,<br> <sup>3</sup>la loro partenza da noi una rovina,<br>ma essi sono nella pace.<br> <sup>4</sup>Anche se agli occhi degli uomini subiscono castighi,<br>la loro speranza resta piena d'immortalità.<br> <sup>5</sup>In cambio di una breve pena riceveranno grandi benefici,<br>perché Dio li ha provati e li ha trovati degni di sé;<br> <sup>6</sup>li ha saggiati come oro nel crogiuolo<br>e li ha graditi come l'offerta di un olocausto.<br> <sup>7</sup>Nel giorno del loro giudizio risplenderanno,<br>come scintille nella stoppia correranno qua e là.<br> <sup>8</sup>Governeranno le nazioni, avranno potere sui popoli<br>e il Signore regnerà per sempre su di loro.<br> <sup>9</sup>Coloro che confidano in lui comprenderanno la verità,<br>i fedeli nell'amore rimarranno presso di lui,<br>perché grazia e misericordia sono per i suoi eletti.<br> </p> <div class="titoli">La sorte degli empi</div> <p><sup>10</sup>Ma gli empi riceveranno una pena conforme ai loro pensieri;<br>non hanno avuto cura del giusto e si sono allontanati dal Signore.<br> <sup>11</sup>Infatti è infelice chi disprezza la sapienza e l'educazione.<br>Vana è la loro speranza e le loro fatiche inutili,<br>le loro opere sono senza frutto.<br> <sup>12</sup>Le loro mogli sono insensate,<br>cattivi i loro figli,<br>maledetta la loro progenie.<br> </p> <div class="titoli">La sterilità dei giusti e la fecondità degli empi</div> <p><sup>13</sup>Felice invece è la sterile incorrotta,<br>che non ha conosciuto unione peccaminosa:<br>avrà il frutto quando le anime saranno visitate.<br> <sup>14</sup>E felice l'eunuco la cui mano non ha fatto nulla d'ingiusto<br>e non ha pensato male del Signore:<br>riceverà una ricompensa privilegiata per la sua fedeltà,<br>una sorte più ambita nel tempio del Signore.<br> <sup>15</sup>Poiché glorioso è il frutto delle opere buone<br>e la radice della saggezza non conosce imperfezioni.<br> <sup>16</sup>I figli degli adulteri non giungeranno a maturità,<br>il seme di un'unione illegittima scomparirà.<br> <sup>17</sup>Anche se avranno lunga vita, non saranno tenuti in alcun conto,<br>e, infine, la loro vecchiaia sarà senza onore.<br> <sup>18</sup>Se poi moriranno presto, non avranno speranza<br>né conforto nel giorno del giudizio,<br> <sup>19</sup>poiché dura è la fine di una generazione ingiusta.<br></p>