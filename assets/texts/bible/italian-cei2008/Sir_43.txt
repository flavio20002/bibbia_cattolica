<div class="titoli">Le meraviglie di Dio nel creato: il sole</div> <p><sup>1</sup>Vanto del cielo è il limpido firmamento,<br>spettacolo celeste in una visione di gloria.<br> <sup>2</sup>Il sole, quando appare nel suo sorgere, proclama:<br>«Che meraviglia è l'opera dell'Altissimo!».<br> <sup>3</sup>A mezzogiorno dissecca la terra<br>e di fronte al suo calore chi può resistere?<br> <sup>4</sup>Si soffia nella fornace nei lavori a caldo,<br>ma il sole brucia i monti tre volte tanto;<br>emettendo vampe di fuoco,<br>facendo brillare i suoi raggi, abbaglia gli occhi.<br> <sup>5</sup>Grande è il Signore che lo ha creato<br>e con le sue parole ne affretta il corso.</p> <div class="titoli">La luna</div> <p><sup>6</sup>Anche la luna, sempre puntuale nelle sue fasi,<br>regola i mesi e indica il tempo.<br> <sup>7</sup>Viene dalla luna l'indicazione di ogni festa,<br>fonte di luce che decresce fino a scomparire.<br> <sup>8</sup>Da essa il mese prende nome,<br>mirabilmente crescendo secondo le sue fasi.<br>È un'insegna per le schiere in alto,<br>splendendo nel firmamento del cielo.</p> <div class="titoli">Le stelle</div> <p><sup>9</sup>Bellezza del cielo è la gloria degli astri,<br>ornamento che brilla nelle altezze del Signore.<br> <sup>10</sup>Stanno agli ordini di colui che è santo, secondo il suo decreto,<br>non abbandonano le loro postazioni di guardia.<br> </p> <div class="titoli">L'arcobaleno</div> <p><sup>11</sup>Osserva l'arcobaleno e benedici colui che lo ha fatto:<br>quanto è bello nel suo splendore!<br> <sup>12</sup>Avvolge il cielo con un cerchio di gloria,<br>lo hanno teso le mani dell'Altissimo.</p> <div class="titoli">La potenza del Signore</div> <p><sup>13</sup>Con il suo comando fa cadere la neve<br>e fa guizzare i fulmini secondo il suo giudizio:<br> <sup>14</sup>per esso si aprono i tesori celesti<br>e le nubi volano via come uccelli.<br> <sup>15</sup>Con la sua potenza egli condensa le nuvole<br>e si sminuzzano i chicchi di grandine.<br> <sup>16</sup>e al suo apparire sussultano i monti;<br>secondo il suo volere soffia lo scirocco,<br> <sup>17</sup>aIl rumore del suo tuono fa tremare la terra,<br> così anche l'uragano del settentrione e il turbine dei venti.<br>Egli sparge la neve come uccelli che discendono,<br>come locusta che si posa è la sua caduta.<br> <sup>18</sup>L'occhio ammira la bellezza del suo candore<br>e il cuore stupisce nel vederla fioccare.<br> <sup>19</sup>Riversa sulla terra la brina come sale,<br>che gelandosi forma punte di spine.<br> <sup>20</sup>Soffia la gelida tramontana,<br>sull'acqua si condensa il ghiaccio;<br>esso si posa sull'intera massa d'acqua,<br>che si riveste come di corazza.<br> <sup>21</sup>Egli divora i monti e brucia il deserto;<br>come fosse fuoco, inaridisce l'erba.<br> <sup>22</sup>Rimedio di tutto è un annuvolamento improvviso,<br>l'arrivo della rugiada ristora dal caldo.</p> <p><sup>23</sup>Con la sua parola egli ha domato l'abisso<br>e vi ha piantato le isole.<br> <sup>24</sup>I naviganti del mare ne descrivono i pericoli,<br>a sentirli con i nostri orecchi restiamo stupiti;<br> <sup>25</sup>là ci sono opere singolari e stupende,<br>esseri viventi di ogni specie e mostri marini.<br> <sup>26</sup>Per lui il suo messaggero compie un felice cammino,<br>e per la sua parola tutto sta insieme.</p> <p><sup>27</sup>Potremmo dire molte cose e mai finiremmo,<br>ma la conclusione del discorso sia: «Egli è il tutto!».<br> <sup>28</sup>Come potremmo avere la forza per lodarlo?<br>Egli infatti, il Grande, è al di sopra di tutte le sue opere.<br> <sup>29</sup>Il Signore è terribile e molto grande,<br>meravigliosa è la sua potenza.<br> <sup>30</sup>Nel glorificare il Signore, esaltatelo<br>quanto più potete, perché non sarà mai abbastanza.<br>Nell'esaltarlo moltiplicate la vostra forza,<br>non stancatevi, perché non finirete mai.<br> <sup>31</sup>Chi lo ha contemplato e lo descriverà?<br>Chi può magnificarlo come egli è?<br> <sup>32</sup>Vi sono molte cose nascoste più grandi di queste:<br>noi contempliamo solo una parte delle sue opere.<br> <sup>33</sup>Il Signore infatti ha creato ogni cosa<br>e ha dato la sapienza ai suoi fedeli.<br></p>