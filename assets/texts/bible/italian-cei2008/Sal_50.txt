<div class="titoli">Il vero culto</div> <p><sup>1</sup>Salmo. Di Asaf.</p> <p> Parla il Signore, Dio degli dèi,<br> convoca la terra da oriente a occidente.</p> <p><sup>2</sup>Da Sion, bellezza perfetta,<br> Dio risplende.</p> <p><sup>3</sup>Viene il nostro Dio e non sta in silenzio;<br> davanti a lui un fuoco divorante,<br> intorno a lui si scatena la tempesta.</p> <p><sup>4</sup>Convoca il cielo dall'alto<br> e la terra per giudicare il suo popolo:</p> <p><sup>5</sup>«Davanti a me riunite i miei fedeli,<br> che hanno stabilito con me l'alleanza<br> offrendo un sacrificio».</p> <p><sup>6</sup>I cieli annunciano la sua giustizia:<br> è Dio che giudica.</p> <p><sup>7</sup>«Ascolta, popolo mio, voglio parlare,<br> testimonierò contro di te, Israele!<br> Io sono Dio, il tuo Dio!</p> <p><sup>8</sup>Non ti rimprovero per i tuoi sacrifici,<br> i tuoi olocausti mi stanno sempre davanti.</p> <p><sup>9</sup>Non prenderò vitelli dalla tua casa<br> né capri dai tuoi ovili.</p> <p><sup>10</sup>Sono mie tutte le bestie della foresta,<br> animali a migliaia sui monti.</p> <p><sup>11</sup>Conosco tutti gli uccelli del cielo,<br> è mio ciò che si muove nella campagna.</p> <p><sup>12</sup>Se avessi fame, non te lo direi:<br> mio è il mondo e quanto contiene.</p> <p><sup>13</sup>Mangerò forse la carne dei tori?<br> Berrò forse il sangue dei capri?</p> <p><sup>14</sup>Offri a Dio come sacrificio la lode<br> e sciogli all'Altissimo i tuoi voti;</p> <p><sup>15</sup>invocami nel giorno dell'angoscia:<br> ti libererò e tu mi darai gloria».</p> <p><sup>16</sup>Al malvagio Dio dice:<br> «Perché vai ripetendo i miei decreti<br> e hai sempre in bocca la mia alleanza,</p> <p><sup>17</sup>tu che hai in odio la disciplina<br> e le mie parole ti getti alle spalle?</p> <p><sup>18</sup>Se vedi un ladro, corri con lui<br> e degli adùlteri ti fai compagno.</p> <p><sup>19</sup>Abbandoni la tua bocca al male<br> e la tua lingua trama inganni.</p> <p><sup>20</sup>Ti siedi, parli contro il tuo fratello,<br> getti fango contro il figlio di tua madre.</p> <p><sup>21</sup>Hai fatto questo e io dovrei tacere?<br> Forse credevi che io fossi come te!<br> Ti rimprovero: pongo davanti a te la mia accusa.</p> <p><sup>22</sup>Capite questo, voi che dimenticate Dio,<br> perché non vi afferri per sbranarvi <br> e nessuno vi salvi.</p> <p><sup>23</sup>Chi offre la lode in sacrificio, questi mi onora;<br> a chi cammina per la retta via<br> mostrerò la salvezza di Dio».</p> <p></p>