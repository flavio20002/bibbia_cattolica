<div class="titoli">Come pietre vive</div> <p> <sup>1</sup>Allontanate dunque ogni genere di cattiveria e di frode, ipocrisie, gelosie e ogni maldicenza. <sup>2</sup>Come bambini appena nati desiderate avidamente il genuino latte spirituale, grazie al quale voi possiate crescere verso la salvezza, <sup>3</sup>se davvero avete gustato che buono è il Signore. <sup>4</sup>Avvicinandovi a lui, pietra viva, rifiutata dagli uomini ma scelta e preziosa davanti a Dio, <sup>5</sup>quali pietre vive siete costruiti anche voi come edificio spirituale, per un sacerdozio santo e per offrire sacrifici spirituali graditi a Dio, mediante Gesù Cristo. <sup>6</sup>Si legge infatti nella Scrittura:</p> <p class="rientrato">Ecco, io pongo in Sion<br>una pietra d'angolo, scelta, preziosa,<br>e chi crede in essa non resterà deluso.</p> <p><sup>7</sup>Onore dunque a voi che credete; ma per quelli che non credono</p> <p class="rientrato">la pietra che i costruttori hanno scartato<br>è diventata pietra d'angolo<br> <sup>8</sup>e sasso d'inciampo, pietra di scandalo.<br>Essi v'inciampano perché non obbediscono alla Parola. A questo erano destinati. <sup>9</sup>Voi invece siete stirpe eletta, sacerdozio regale, nazione santa, popolo che Dio si è acquistato perché proclami le opere ammirevoli di lui, che vi ha chiamato dalle tenebre alla sua luce meravigliosa. <sup>10</sup>Un tempo voi eravate non-popolo, ora invece siete popolo di Dio; un tempo eravate esclusi dalla misericordia, ora invece avete ottenuto misericordia.</p> <div class="titoli">VITA SECONDO IL VANGELO</div> <div class="titoli">I cristiani nella vita sociale</div> <p> <sup>11</sup>Carissimi, io vi esorto come stranieri e pellegrini ad astenervi dai cattivi desideri della carne, che fanno guerra all'anima. <sup>12</sup>Tenete una condotta esemplare fra i pagani perché, mentre vi calunniano come malfattori, al vedere le vostre buone opere diano gloria a Dio nel giorno della sua visita. <sup>13</sup>Vivete sottomessi ad ogni umana autorità per amore del Signore: sia al re come sovrano, <sup>14</sup>sia ai governatori come inviati da lui per punire i malfattori e premiare quelli che fanno il bene. <sup>15</sup>Perché questa è la volontà di Dio: che, operando il bene, voi chiudiate la bocca all'ignoranza degli stolti, <sup>16</sup>come uomini liberi, servendovi della libertà non come di un velo per coprire la malizia, ma come servi di Dio. <sup>17</sup>Onorate tutti, amate i vostri fratelli, temete Dio, onorate il re.<br> </p> <div class="titoli">Soffrire sull'esempio di Cristo</div> <p> <sup>18</sup>Domestici, state sottomessi con profondo rispetto ai vostri padroni, non solo a quelli buoni e miti, ma anche a quelli prepotenti. <sup>19</sup>Questa è grazia: subire afflizioni, soffrendo ingiustamente a causa della conoscenza di Dio; <sup>20</sup>che gloria sarebbe, infatti, sopportare di essere percossi quando si è colpevoli? Ma se, facendo il bene, sopporterete con pazienza la sofferenza, ciò sarà gradito davanti a Dio. <sup>21</sup>A questo infatti siete stati chiamati, perché</p> <p class="rientrato">anche Cristo patì per voi,<br>lasciandovi un esempio,<br>perché ne seguiate le orme:<br> <sup>22</sup>egli non commise peccato<br>e non si trovò inganno sulla sua bocca;<br> <sup>23</sup>insultato, non rispondeva con insulti,<br>maltrattato, non minacciava vendetta,<br>ma si affidava a colui<br>che giudica con giustizia.<br> <sup>24</sup>Egli portò i nostri peccati nel suo corpo<br>sul legno della croce,<br>perché, non vivendo più per il peccato,<br>vivessimo per la giustizia;<br>dalle sue piaghe siete stati guariti.<br> <sup>25</sup>Eravate erranti come pecore,<br>ma ora siete stati ricondotti<br>al pastore e custode delle vostre anime.<br></p>