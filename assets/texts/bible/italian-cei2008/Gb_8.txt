<div class="titoli">PRIMO DISCORSO DI BILDAD</div> <p><sup>1</sup>Bildad di Suach prese a dire:<br> </p> <div class="titoli">Dio non può sovvertire la giustizia</div> <p><sup>2</sup>«Fino a quando dirai queste cose<br> e vento impetuoso saranno le parole della tua bocca?<br> <sup>3</sup>Può forse Dio sovvertire il diritto<br> o l'Onnipotente sovvertire la giustizia?<br> <sup>4</sup>Se i tuoi figli hanno peccato contro di lui,<br> li ha abbandonati in balìa delle loro colpe.<br> <sup>5</sup>Se tu cercherai Dio<br> e implorerai l'Onnipotente,<br> <sup>6</sup>se puro e integro tu sarai,<br> allora egli veglierà su di te<br> e renderà prospera la dimora della tua giustizia;<br> <sup>7</sup>anzi, piccola cosa sarà la tua condizione di prima<br> e quella futura sarà molto più grande.<br> <sup>8</sup>Chiedilo infatti alle generazioni passate,<br> considera l'esperienza dei loro padri,<br> <sup>9</sup>perché noi siamo di ieri e nulla sappiamo,<br> un'ombra sono i nostri giorni sulla terra.<br> <sup>10</sup>Non ti istruiranno e non ti parleranno<br> traendo dal cuore le loro parole?<br> <sup>11</sup>Cresce forse il papiro fuori della palude<br> e si sviluppa forse il giunco senz'acqua?<br> <sup>12</sup>Ancora verde, non buono per tagliarlo,<br> inaridirebbe prima di ogni altra erba.<br> <sup>13</sup>Tale è la sorte di chi dimentica Dio,<br> così svanisce la speranza dell'empio;<br> <sup>14</sup>la sua fiducia è come un filo<br> e una tela di ragno è la sua sicurezza:<br> <sup>15</sup>se si appoggia alla sua casa, essa non resiste,<br> se vi si aggrappa, essa non regge.<br> <sup>16</sup>Rigoglioso si mostra in faccia al sole<br> e sopra il giardino si spandono i suoi rami,<br> <sup>17</sup>sul terreno sassoso s'intrecciano le sue radici<br> e tra le pietre si abbarbica.<br> <sup>18</sup>Ma se lo si strappa dal suo luogo,<br> questo lo rinnega: «Non ti ho mai visto!».<br> <sup>19</sup>Ecco la gioia del suo destino<br> e dalla terra altri rispuntano.<br> <sup>20</sup>Dunque, Dio non rigetta l'uomo integro<br> e non sostiene la mano dei malfattori.<br> <sup>21</sup>Colmerà di nuovo la tua bocca di sorriso<br> e le tue labbra di gioia.<br> <sup>22</sup>I tuoi nemici saranno coperti di vergogna,<br> la tenda degli empi più non sarà».<br></p>