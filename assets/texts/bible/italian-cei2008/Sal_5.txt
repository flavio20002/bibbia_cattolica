<div class="titoli">Preghiera del mattino</div> <p><sup>1</sup>Al maestro del coro. Per flauti. Salmo. Di Davide.<br><br> <sup>2</sup>Porgi l'orecchio, Signore, alle mie parole:<br> intendi il mio lamento.</p> <p><sup>3</sup>Sii attento alla voce del mio grido,<br> o mio re e mio Dio,<br> perché a te, Signore, rivolgo la mia preghiera.</p> <p><sup>4</sup>Al mattino ascolta la mia voce;<br> al mattino ti espongo la mia richiesta<br> e resto in attesa.</p> <p><sup>5</sup>Tu non sei un Dio che gode del male, <br> non è tuo ospite il malvagio;</p> <p><sup>6</sup>gli stolti non resistono al tuo sguardo. <br> Tu hai in odio tutti i malfattori,</p> <p><sup>7</sup>tu distruggi chi dice menzogne.<br> Sanguinari e ingannatori, il Signore li detesta.</p> <p><sup>8</sup>Io, invece, per il tuo grande amore,<br> entro nella tua casa;<br> mi prostro verso il tuo tempio santo<br> nel tuo timore.</p> <p><sup>9</sup>Guidami, Signore, nella tua giustizia<br> a causa dei miei nemici;<br> spiana davanti a me la tua strada.</p> <p><sup>10</sup>Non c'è sincerità sulla loro bocca,<br> è pieno di perfidia il loro cuore;<br> la loro gola è un sepolcro aperto,<br> la loro lingua seduce.</p> <p><sup>11</sup>Condannali, o Dio, <br> soccombano alle loro trame,<br> per i tanti loro delitti disperdili,<br> perché a te si sono ribellati.</p> <p><sup>12</sup>Gioiscano quanti in te si rifugiano,<br> esultino senza fine.<br> Proteggili, perché in te si allietino<br> quanti amano il tuo nome,</p> <p><sup>13</sup>poiché tu benedici il giusto, Signore,<br> come scudo lo circondi di benevolenza.</p> <p></p>