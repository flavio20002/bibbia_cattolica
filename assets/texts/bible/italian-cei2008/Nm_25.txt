<div class="titoli">Idolatria di Israele</div> <p><sup>1</sup>Israele si stabilì a Sittìm e il popolo cominciò a fornicare con le figlie di Moab. <sup>2</sup>Esse invitarono il popolo ai sacrifici offerti ai loro dèi; il popolo mangiò e si prostrò davanti ai loro dèi. <sup>3</sup>Israele aderì a Baal-Peor e l'ira del Signore si accese contro Israele.<br> <sup>4</sup>Il Signore disse a Mosè: «Prendi tutti i capi del popolo e fa' appendere al palo costoro, davanti al Signore, in faccia al sole, e si allontanerà l'ira ardente del Signore da Israele». <sup>5</sup>Mosè disse ai giudici d'Israele: «Ognuno di voi uccida dei suoi uomini coloro che hanno aderito a Baal-Peor».<br> <sup>6</sup>Uno degli Israeliti venne e condusse ai suoi fratelli una donna madianita, sotto gli occhi di Mosè e di tutta la comunità degli Israeliti, mentre essi stavano piangendo all'ingresso della tenda del convegno. <sup>7</sup>Vedendo ciò, Fineès, figlio di Eleàzaro, figlio del sacerdote Aronne, si alzò in mezzo alla comunità, prese in mano una lancia, <sup>8</sup>seguì quell'uomo di Israele nell'alcova e li trafisse tutti e due, l'uomo d'Israele e la donna, nel basso ventre. E il flagello si allontanò dagli Israeliti. <sup>9</sup>Quelli che morirono per il flagello furono ventiquattromila.<br> <sup>10</sup>Il Signore parlò a Mosè e disse: <sup>11</sup>«Fineès, figlio di Eleàzaro, figlio del sacerdote Aronne, ha allontanato la mia collera dagli Israeliti, mostrando la mia stessa gelosia in mezzo a loro, e io nella mia gelosia non ho sterminato gli Israeliti. <sup>12</sup>Perciò digli che io stabilisco con lui la mia alleanza di pace; <sup>13</sup>essa sarà per lui e per la sua discendenza dopo di lui un'alleanza di perenne sacerdozio, perché egli ha avuto zelo per il suo Dio e ha compiuto il rito espiatorio per gli Israeliti». <br> <sup>14</sup>L'uomo d'Israele, ucciso con la Madianita, si chiamava Zimrì, figlio di Salu, principe di un casato paterno dei Simeoniti. <sup>15</sup>La donna uccisa, la Madianita, si chiamava Cozbì, figlia di Sur, capo della gente di un casato in Madian.<br> <sup>16</sup>Il Signore parlò a Mosè e disse: <sup>17</sup>«Trattate i Madianiti da nemici e uccideteli, <sup>18</sup>poiché essi sono stati nemici per voi con le astuzie che hanno usato con voi nella vicenda di Peor e di Cozbì, figlia di un principe di Madian, loro sorella, che è stata uccisa il giorno del flagello causato per il fatto di Peor».<br></p>