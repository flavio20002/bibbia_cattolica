<div class="titoli">Intercessione di Mosè e Aronne</div> <sup>1</sup>Il Signore parlò a Mosè e disse: <sup>2</sup>«Di' a Eleàzaro, figlio del sacerdote Aronne, di estrarre gli incensieri dall'incendio e di disperdere lontano il fuoco, perché essi sono sacri. <sup>3</sup>Degli incensieri di quegli uomini, che hanno peccato a prezzo della loro vita, si facciano lamine intrecciate, come rivestimento per l'altare, poiché sono stati offerti davanti al Signore e quindi sono sacri; saranno un segno per gli Israeliti». <sup>4</sup>Il sacerdote Eleàzaro prese gli incensieri di bronzo che gli uomini arsi dal fuoco avevano offerto, e furono ridotti in lamine per rivestirne l'altare, <sup>5</sup>memoriale per gli Israeliti perché nessun profano, che non sia della discendenza di Aronne, si accosti a bruciare incenso davanti al Signore e subisca così la sorte di Core e di quelli che erano con lui. Eleàzaro fece come il Signore gli aveva ordinato per mezzo di Mosè. <br> <div class="titoli">Intercessione di Mosè e Aronne</div> <p><sup>6</sup>L'indomani tutta la comunità degli Israeliti mormorò contro Mosè e Aronne dicendo: «Voi avete fatto morire il popolo del Signore». <sup>7</sup>Mentre la comunità si radunava contro Mosè e contro Aronne, gli Israeliti si volsero verso la tenda del convegno; ed ecco la nube la ricoprì e apparve la gloria del Signore. <sup>8</sup>Mosè e Aronne vennero davanti alla tenda del convegno. <sup>9</sup>Il Signore parlò a Mosè e disse: <sup>10</sup>«Allontanatevi da questa comunità e io li consumerò in un istante». Ma essi si prostrarono con la faccia a terra. <sup>11</sup>Mosè disse ad Aronne: «Prendi l'incensiere, mettici il fuoco preso dall'altare, ponici sopra l'incenso, portalo in fretta in mezzo alla comunità e compi il rito espiatorio per loro; poiché l'ira del Signore è divampata, il flagello è già cominciato». <sup>12</sup>Aronne prese quel che Mosè aveva detto, corse in mezzo all'assemblea; ecco, il flagello era già cominciato in mezzo al popolo. Mise l'incenso nel braciere e compì il rito espiatorio per il popolo. <sup>13</sup>Si fermò tra i morti e i vivi, e il flagello si arrestò. <sup>14</sup>Quelli che morirono per il flagello furono quattordicimilasettecento, oltre ai morti per il fatto di Core. <sup>15</sup>Aronne tornò da Mosè, all'ingresso della tenda del convegno: il flagello si era arrestato.<br> <sup>16</sup>Il Signore parlò a Mosè e disse: <sup>17</sup>«Parla agli Israeliti e prendi da loro dei bastoni, uno per ogni loro casato paterno: cioè dodici bastoni da parte di tutti i loro prìncipi secondo i loro casati paterni; scriverai il nome di ognuno sul suo bastone, <sup>18</sup>scriverai il nome di Aronne sul bastone di Levi, poiché ci sarà un bastone per ogni capo dei loro casati paterni. <sup>19</sup>Riporrai quei bastoni nella tenda del convegno, davanti alla Testimonianza, dove io vi do convegno. <sup>20</sup>L'uomo che io avrò scelto sarà quello il cui bastone fiorirà e così farò cessare davanti a me le mormorazioni che gli Israeliti fanno contro di voi».<br> <sup>21</sup>Mosè parlò agli Israeliti, e tutti i loro prìncipi gli diedero un bastone: un bastone per ciascun principe, secondo i loro casati paterni, cioè dodici bastoni; il bastone di Aronne era in mezzo ai loro bastoni. <sup>22</sup>Mosè ripose quei bastoni davanti al Signore nella tenda della Testimonianza. <sup>23</sup>L'indomani Mosè entrò nella tenda della Testimonianza ed ecco, il bastone di Aronne per il casato di Levi era fiorito: aveva prodotto germogli, aveva fatto sbocciare fiori e maturato mandorle. <sup>24</sup>Allora Mosè tolse tutti i bastoni dalla presenza del Signore e li portò a tutti gli Israeliti; essi li videro e presero ciascuno il proprio bastone.<br> <sup>25</sup>Il Signore disse a Mosè: «Riporta il bastone di Aronne davanti alla Testimonianza, perché sia conservato come un segno per i ribelli e si ponga fine alle loro mormorazioni contro di me ed essi non ne muoiano». <sup>26</sup>Mosè fece come il Signore gli aveva comandato.<br> </p> <div class="titoli">Ministero dei sacerdoti e dei leviti</div> <p><sup>27</sup>Gli Israeliti dissero a Mosè: «Ecco, moriamo, siamo perduti, siamo tutti perduti! <sup>28</sup>Chiunque si accosta alla Dimora del Signore muore; dovremo morire tutti?».<br></p>