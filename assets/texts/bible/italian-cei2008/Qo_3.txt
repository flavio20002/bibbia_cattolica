<div class="titoli">Per tutte le cose c'è un tempo fissato da Dio</div> <p><sup>1</sup>Tutto ha il suo momento, e ogni evento ha il suo tempo sotto il cielo.</p> <p><sup>2</sup>C'è un tempo per nascere e un tempo per morire,<br>un tempo per piantare e un tempo per sradicare quel che si è piantato.<br> <sup>3</sup>Un tempo per uccidere e un tempo per curare,<br>un tempo per demolire e un tempo per costruire.<br> <sup>4</sup>Un tempo per piangere e un tempo per ridere,<br>un tempo per fare lutto e un tempo per danzare.<br> <sup>5</sup>Un tempo per gettare sassi e un tempo per raccoglierli,<br>un tempo per abbracciare e un tempo per astenersi dagli abbracci.<br> <sup>6</sup>Un tempo per cercare e un tempo per perdere,<br>un tempo per conservare e un tempo per buttar via.<br> <sup>7</sup>Un tempo per strappare e un tempo per cucire,<br>un tempo per tacere e un tempo per parlare.<br> <sup>8</sup>Un tempo per amare e un tempo per odiare,<br>un tempo per la guerra e un tempo per la pace.<br> <sup>9</sup>Che guadagno ha chi si dà da fare con fatica?</p> <p><sup>10</sup>Ho considerato l'occupazione che Dio ha dato agli uomini perché vi si affatichino. <sup>11</sup>Egli ha fatto bella ogni cosa a suo tempo; inoltre ha posto nel loro cuore la durata dei tempi, senza però che gli uomini possano trovare la ragione di ciò che Dio compie dal principio alla fine. <sup>12</sup>Ho capito che per essi non c'è nulla di meglio che godere e procurarsi felicità durante la loro vita; <sup>13</sup>e che un uomo mangi, beva e goda del suo lavoro, anche questo è dono di Dio. <sup>14</sup>Riconosco che qualsiasi cosa Dio fa, dura per sempre; non c'è nulla da aggiungere, nulla da togliere. Dio agisce così perché lo si tema. <sup>15</sup>Quello che accade, già è stato; quello che sarà, già è avvenuto. Solo Dio può cercare ciò che ormai è scomparso.<br> </p> <div class="titoli">Uomini e animali di fronte alla morte</div> <p><sup>16</sup>Ma ho anche notato che sotto il sole al posto del diritto c'è l'iniquità e al posto della giustizia c'è l'iniquità. <sup>17</sup>Ho pensato dentro di me: «Il giusto e il malvagio Dio li giudicherà, perché c'è un tempo per ogni cosa e per ogni azione». <br> <sup>18</sup>Poi, riguardo ai figli dell'uomo, mi sono detto che Dio vuole metterli alla prova e mostrare che essi di per sé sono bestie. <sup>19</sup>Infatti la sorte degli uomini e quella delle bestie è la stessa: come muoiono queste, così muoiono quelli; c'è un solo soffio vitale per tutti. L'uomo non ha alcun vantaggio sulle bestie, perché tutto è vanità. <sup>20</sup>Tutti sono diretti verso il medesimo luogo:<br>tutto è venuto dalla polvere<br>e nella polvere tutto ritorna.<br> <sup>21</sup>Chi sa se il soffio vitale dell'uomo sale in alto, mentre quello della bestia scende in basso, nella terra? <sup>22</sup>Mi sono accorto che nulla c'è di meglio per l'uomo che godere delle sue opere, perché questa è la parte che gli spetta; e chi potrà condurlo a vedere ciò che accadrà dopo di lui?<br></p>