<div class="titoli">RIPARTIZIONE DELLA TERRA PROMESSA</div> <div class="titoli">Territori ancora da conquistare e tribù a oriente del Giordano</div> <p><sup>1</sup>Giosuè era ormai vecchio e avanti negli anni, e il Signore gli disse: «Tu sei vecchio e avanti negli anni, mentre rimane molto territorio da occupare. <sup>2</sup>Queste sono le terre rimaste: tutti i distretti dei Filistei e tutto il territorio dei Ghesuriti, <sup>3</sup>dal Sicor, di fronte all'Egitto, fino al territorio di Ekron, a settentrione, zona considerata cananea; i cinque principati dei Filistei - Gaza, Asdod, Àscalon, Gat ed Ekron - e gli Avviti <sup>4</sup>nel meridione; tutto il territorio dei Cananei, da Ara, che è di quelli di Sidone, fino ad Afek, fino al confine degli Amorrei; <sup>5</sup>il territorio di quelli di Biblo e tutto il Libano orientale, da Baal-Gad ai piedi del monte Ermon fino all'ingresso di Camat. <sup>6</sup>Io stesso scaccerò davanti agli Israeliti tutti gli abitanti delle montagne dal Libano a Misrefot-Màim, e tutti quelli di Sidone. Tu dovrai solo tirare a sorte l'eredità per Israele, come ti ho comandato. <sup>7</sup>Ora dunque, distribuisci questa terra in eredità alle nove tribù e a metà della tribù di Manasse».<br> <sup>8</sup>Insieme con l'altra metà di Manasse, i Rubeniti e i Gaditi avevano ricevuto la loro parte di eredità, che Mosè aveva assegnato loro al di là del Giordano, a oriente, come aveva concesso loro Mosè, servo del Signore: <sup>9</sup>da Aroèr, che è sulla riva del torrente Arnon, e dalla città in fondovalle, tutta la pianura di Màdaba fino a Dibon; <sup>10</sup>tutte le città di Sicon, re degli Amorrei, che regnava a Chesbon, fino al confine degli Ammoniti; <sup>11</sup>Gàlaad, il territorio dei Ghesuriti e dei Maacatiti, tutto il monte Ermon e tutto Basan fino a Salca; <sup>12</sup>in Basan tutto il regno di Og, che regnava ad Astaròt e a Edrei, uno degli ultimi figli dei Refaìm, che Mosè aveva debellato e spodestato. <sup>13</sup>Tuttavia gli Israeliti non avevano scacciato i Ghesuriti e i Maacatiti; infatti le popolazioni di Ghesur e Maacà vivono in mezzo a Israele ancora oggi.<br> <sup>14</sup>Soltanto alla tribù di Levi non aveva assegnato un'eredità: i sacrifici consumati dal fuoco per il Signore, Dio d'Israele, sono la sua eredità, come aveva detto loro.<br> <sup>15</sup>Mosè aveva assegnato alla tribù dei figli di Ruben una parte secondo i loro casati, <sup>16</sup>ed essi ebbero il territorio da Aroèr, che è sulla riva del torrente Arnon, e dalla città in fondovalle, tutta la pianura presso Màdaba, <sup>17</sup>Chesbon e tutte le sue città che sono nella pianura, Dibon, Bamòt-Baal, Bet-Baal-Meon, <sup>18</sup>Iaas, Kedemòt, Mefàat, <sup>19</sup>Kiriatàim, Sibma e Seret-Hassacàr sulle montagne che dominano la valle, <sup>20</sup>Bet-Peor, le pendici del Pisga, Bet-Iesimòt, <sup>21</sup>tutte le città della pianura, tutto il regno di Sicon, re degli Amorrei, che regnava a Chesbon e che Mosè aveva sconfitto insieme con i capi dei Madianiti, vassalli di Sicon, che abitavano nella regione: Evì, Rekem, Sur, Cur e Reba. <sup>22</sup>Quanto a Balaam, figlio di Beor, l'indovino, gli Israeliti lo uccisero di spada insieme a quelli che avevano trafitto. <sup>23</sup>Il territorio dei Rubeniti comprende poi il Giordano e il territorio limitrofo. Questa è l'eredità dei Rubeniti secondo i loro casati: le città con i loro villaggi.<br> <sup>24</sup>Mosè poi aveva dato una parte alla tribù di Gad, ai figli di Gad, secondo i loro casati, <sup>25</sup>ed essi ebbero il territorio di Iazer e tutte le città di Gàlaad e metà del territorio degli Ammoniti fino ad Aroèr, che è di fronte a Rabbà, <sup>26</sup>e da Chesbon fino a Ramat-Mispe e Betonìm e da Macanàim fino al territorio di Lodebàr; <sup>27</sup>nella valle: Bet-Aram e Bet-Nimra, Succot e Safon, il resto del regno di Sicon, re di Chesbon. Il Giordano ne era il confine sino all'estremità del mare di Chinneret oltre il Giordano, a oriente. <sup>28</sup>Questa è l'eredità dei figli di Gad secondo i loro casati: le città con i loro villaggi.<br> <sup>29</sup>Mosè aveva assegnato a metà della tribù dei figli di Manasse, secondo i loro casati, <sup>30</sup>il seguente territorio che appartenne a loro: da Macanàim, tutto il Basan, tutto il regno di Og, re di Basan, e tutti i villaggi di Iair, che sono in Basan: sessanta città. <sup>31</sup>La metà di Gàlaad, Astaròt ed Edrei, città del regno di Og in Basan, furono date ai figli di Machir, figlio di Manasse, cioè alla metà dei figli di Machir, secondo i loro casati.<br> <sup>32</sup>Questo è quanto distribuì Mosè nelle steppe di Moab, oltre il Giordano di Gerico, a oriente. <sup>33</sup>Alla tribù di Levi, però, Mosè non aveva assegnato alcuna eredità: il Signore, Dio d'Israele, è la loro eredità, come aveva detto loro.<br></p>