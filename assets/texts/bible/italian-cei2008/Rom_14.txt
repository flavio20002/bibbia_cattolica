<div class="titoli">Non giudicare gli altri</div> <p> <sup>1</sup>Accogliete chi è debole nella fede, senza discuterne le opinioni. <sup>2</sup>Uno crede di poter mangiare di tutto; l'altro, che invece è debole, mangia solo legumi. <sup>3</sup>Colui che mangia, non disprezzi chi non mangia; colui che non mangia, non giudichi chi mangia: infatti Dio ha accolto anche lui. <sup>4</sup>Chi sei tu, che giudichi un servo che non è tuo? Stia in piedi o cada, ciò riguarda il suo padrone. Ma starà in piedi, perché il Signore ha il potere di tenerlo in piedi.<br> <sup>5</sup>C'è chi distingue giorno da giorno, chi invece li giudica tutti uguali; ciascuno però sia fermo nella propria convinzione. <sup>6</sup>Chi si preoccupa dei giorni, lo fa per il Signore; chi mangia di tutto, mangia per il Signore, dal momento che rende grazie a Dio; chi non mangia di tutto, non mangia per il Signore e rende grazie a Dio. <sup>7</sup>Nessuno di noi, infatti, vive per se stesso e nessuno muore per se stesso, <sup>8</sup>perché se noi viviamo, viviamo per il Signore, se noi moriamo, moriamo per il Signore. Sia che viviamo, sia che moriamo, siamo del Signore. <sup>9</sup>Per questo infatti Cristo è morto ed è ritornato alla vita: per essere il Signore dei morti e dei vivi.<br> <sup>10</sup>Ma tu, perché giudichi il tuo fratello? E tu, perché disprezzi il tuo fratello? Tutti infatti ci presenteremo al tribunale di Dio, <sup>11</sup>perché sta scritto:</p> <p class="rientrato">Io vivo, dice il Signore:<br>ogni ginocchio si piegherà davanti a me<br>e ogni lingua renderà gloria a Dio.</p> <p><sup>12</sup>Quindi ciascuno di noi renderà conto di se stesso a Dio.</p> <div class="titoli">Non turbare la fede dei fratelli</div> <p> <sup>13</sup>D'ora in poi non giudichiamoci più gli uni gli altri; piuttosto fate in modo di non essere causa di inciampo o di scandalo per il fratello.<br> <sup>14</sup>Io so, e ne sono persuaso nel Signore Gesù, che nulla è impuro in se stesso; ma se uno ritiene qualcosa come impuro, per lui è impuro. <sup>15</sup>Ora se per un cibo il tuo fratello resta turbato, tu non ti comporti più secondo carità. Non mandare in rovina con il tuo cibo colui per il quale Cristo è morto! <sup>16</sup>Non divenga motivo di rimprovero il bene di cui godete! <sup>17</sup>Il regno di Dio infatti non è cibo o bevanda, ma giustizia, pace e gioia nello Spirito Santo: <sup>18</sup>chi si fa servitore di Cristo in queste cose è bene accetto a Dio e stimato dagli uomini.<br> <sup>19</sup>Cerchiamo dunque ciò che porta alla pace e alla edificazione vicendevole. <sup>20</sup>Non distruggere l'opera di Dio per una questione di cibo! Tutte le cose sono pure; ma è male per un uomo mangiare dando scandalo. <sup>21</sup>Perciò è bene non mangiare carne né bere vino né altra cosa per la quale il tuo fratello possa scandalizzarsi.<br> <sup>22</sup>La convinzione che tu hai, conservala per te stesso davanti a Dio. Beato chi non condanna se stesso a causa di ciò che approva. <sup>23</sup>Ma chi è nel dubbio, mangiando si condanna, perché non agisce secondo coscienza; tutto ciò, infatti, che non viene dalla coscienza è peccato.<br></p>