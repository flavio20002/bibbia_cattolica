<div class="titoli">Idolatria e falsi profeti scompariranno</div> <p><sup>1</sup>In quel giorno vi sarà per la casa di Davide e per gli abitanti di Gerusalemme una sorgente zampillante per lavare il peccato e l'impurità. <sup>2</sup>In quel giorno - oracolo del Signore degli eserciti - io estirperò dal paese i nomi degli idoli, né più saranno ricordati; anche i profeti e lo spirito di impurità farò sparire dal paese. <sup>3</sup>Se qualcuno oserà ancora fare il profeta, il padre e la madre che l'hanno generato, gli diranno: «Non devi vivere, perché proferisci menzogne nel nome del Signore!», e il padre e la madre che l'hanno generato lo trafiggeranno perché fa il profeta. <sup>4</sup>In quel giorno ogni profeta si vergognerà della visione ricevuta facendo il profeta, e non indosserà più il mantello di pelo per raccontare bugie. <sup>5</sup>Ma ognuno dirà: «Non sono un profeta: sono un lavoratore della terra, ad essa mi sono dedicato fin dalla mia giovinezza». <sup>6</sup>E se gli si dirà: «Perché quelle piaghe in mezzo alle tue mani?», egli risponderà: «Queste le ho ricevute in casa dei miei amici».</p> <div class="titoli">Purificazione del popolo</div> <p><sup>7</sup>Insorgi, spada, contro il mio pastore,<br>contro colui che è mio compagno.<br>Oracolo del Signore degli eserciti.<br>Percuoti il pastore e sia disperso il gregge,<br>allora volgerò la mano anche contro i suoi piccoli.<br> <sup>8</sup>In tutto il paese<br>- oracolo del Signore -<br>due terzi saranno sterminati e periranno;<br>un terzo sarà conservato.<br> <sup>9</sup>Farò passare questo terzo per il fuoco<br>e lo purificherò come si purifica l'argento;<br>lo proverò come si prova l'oro.<br>Invocherà il mio nome e io l'ascolterò;<br>dirò: «Questo è il mio popolo».<br>Esso dirà: «Il Signore è il mio Dio».<br></p>