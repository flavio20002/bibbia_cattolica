<div class="titoli">Gesto simbolico: la fine di Babilonia</div> <sup>1</sup>Così dice il Signore: <p>«Ecco, susciterò contro Babilonia<br>e contro gli abitanti della Caldea<br>un vento distruttore;<br> <sup>2</sup>io invierò in Babilonia quelli che la vaglieranno come pula<br>e devasteranno la sua regione,<br>poiché le piomberanno addosso da tutte le parti<br>nel giorno della tribolazione.<br> <sup>3</sup>Non deponga l'arciere l'arco<br>e non si spogli della corazza.<br>Non risparmiate i suoi giovani,<br>sterminate tutto il suo esercito».<br> <sup>4</sup>Cadano trafitti nel paese dei Caldei<br>e feriti nelle sue piazze,<br> <sup>5a</sup>perché la loro terra è piena di delitti<br>davanti al Santo d'Israele.<br> <sup>5b</sup>Ma Israele e Giuda non sono vedove<br>del loro Dio, il Signore degli eserciti.<br> <sup>6</sup>Fuggite da Babilonia,<br>ognuno salvi la sua vita;<br>non vogliate perire per la sua iniquità,<br>poiché questo è il tempo della vendetta del Signore:<br>egli la ripaga per quanto ha meritato.<br> <sup>7</sup>Babilonia era una coppa d'oro in mano al Signore,<br>con la quale egli inebriava tutta la terra;<br>del suo vino hanno bevuto le nazioni<br>e sono divenute pazze.<br> <sup>8</sup>All'improvviso Babilonia è caduta, è stata infranta;<br>alzate lamenti su di essa,<br>prendete balsamo per la sua ferita,<br>forse potrà essere guarita.<br> <sup>9</sup>«Abbiamo curato Babilonia, ma non è guarita.<br>Lasciatela e andiamo ciascuno al proprio paese;<br>poiché la sua punizione giunge fino al cielo<br>e si alza fino alle nubi.<br> <sup>10</sup>Il Signore ha fatto trionfare la nostra giusta causa, <br>venite, raccontiamo in Sion <br>l'opera del Signore, nostro Dio».<br> <sup>11</sup>Aguzzate le frecce,<br>riempite le faretre!<br>Il Signore suscita lo spirito del re di Media,<br>perché il suo piano riguardo a Babilonia<br>è di distruggerla;<br>perché questa è la vendetta del Signore,<br>la vendetta per il suo tempio.<br> <sup>12</sup>Alzate un vessillo contro il muro di Babilonia,<br>rafforzate la guardia,<br>collocate sentinelle,<br>preparate gli agguati,<br>poiché il Signore si era proposto un piano<br>e ormai compie quanto aveva detto<br>contro gli abitanti di Babilonia.<br> <sup>13</sup>Tu che abiti lungo acque abbondanti,<br>ricca di tesori,<br>è giunta la tua fine,<br>il momento di essere recisa.<br> <sup>14</sup>Il Signore degli eserciti lo ha giurato per se stesso:<br>«Ti ho gremito di uomini come cavallette,<br>che intoneranno su di te il canto di vittoria».<br> <sup>15</sup>Il Signore ha formato la terra con la sua potenza,<br>ha fissato il mondo con la sua sapienza,<br>con la sua intelligenza ha dispiegato i cieli.<br> <sup>16</sup>Al rombo della sua voce rumoreggiano le acque nel cielo.<br>Fa salire le nubi dall'estremità della terra,<br>produce le folgori per la pioggia,<br>dalle sue riserve libera il vento.<br> <sup>17</sup>Resta inebetito ogni uomo, senza comprendere;<br>resta confuso ogni orafo per i suoi idoli,<br>poiché è menzogna ciò che ha fuso<br>e non ha soffio vitale.<br> <sup>18</sup>Sono oggetti inutili, opere ridicole;<br>al tempo del loro castigo periranno.<br> <sup>19</sup>Non è così l'eredità di Giacobbe,<br>perché egli ha formato ogni cosa.<br>Israele è la tribù della sua eredità,<br>Signore degli eserciti è il suo nome.<br> <sup>20</sup>«Un martello sei stata per me,<br>uno strumento di guerra;<br>con te martellavo le nazioni,<br>con te annientavo i regni,<br> <sup>21</sup>con te martellavo cavallo e cavaliere,<br>con te martellavo carro e cocchiere,<br> <sup>22</sup>con te martellavo uomo e donna,<br>con te martellavo vecchio e ragazzo,<br>con te martellavo giovane e fanciulla,<br> <sup>23</sup>con te martellavo pastore e gregge,<br>con te martellavo l'aratore e il suo paio di buoi,<br>con te martellavo prìncipi e governatori.</p> <p> <sup>24</sup>Ma ora ripagherò Babilonia e tutti gli abitanti della Caldea di tutto il male che hanno fatto a Sion, sotto i vostri occhi. Oracolo del Signore.</p> <p> <sup>25</sup>Eccomi a te, monte della distruzione,<br>che distruggi tutta la terra. <br>Oracolo del Signore.<br>Stenderò la mano contro di te,<br>ti rotolerò giù dalle rocce<br>e farò di te una montagna bruciata;<br> <sup>26</sup>da te non si prenderà più né pietra d'angolo<br>né pietra da fondamenta,<br>perché diventerai un luogo desolato per sempre».<br>Oracolo del Signore.<br> <sup>27</sup>Alzate un vessillo nel paese,<br>suonate il corno fra le nazioni,<br>convocandole per la guerra contro di lei;<br>reclutate contro di lei<br>i regni di Araràt, di Minnì e di Aschenàz.<br>Nominate contro di lei un comandante,<br>fate avanzare i cavalli come cavallette spinose.</p> <p> <sup>28</sup>Preparate alla guerra contro di lei le nazioni, il re della Media, i suoi prìncipi, tutti i suoi governatori e tutta la terra del suo dominio.</p> <p> <sup>29</sup>Trema la terra e freme,<br>perché si avverano contro Babilonia<br>i progetti del Signore<br>di ridurre la terra di Babilonia<br>in luogo desolato, senza abitanti.<br> <sup>30</sup>Hanno cessato di combattere i prodi di Babilonia,<br>si sono ritirati nelle fortezze;<br>il loro valore è venuto meno,<br>sono diventati come donne.<br>Sono stati incendiati i suoi edifici,<br>sono spezzate le sue sbarre.<br> <sup>31</sup>Corriere rincorre corriere,<br>messaggero rincorre messaggero,<br>per annunciare al re di Babilonia<br>che la sua città è presa da ogni parte.<br> <sup>32</sup>I guadi sono occupati, le fortezze bruciano,<br>i guerrieri sono sconvolti dal terrore.<br> <sup>33</sup>Poiché dice il Signore degli eserciti, Dio d'Israele:<br>«La figlia di Babilonia è come un'aia<br>al tempo in cui viene spianata;<br>ancora un poco e verrà per essa<br>il tempo della mietitura».<br> <sup>34</sup>«Mi ha divorata, mi ha consumata<br>Nabucodònosor re di Babilonia,<br>mi ha ridotta come un vaso vuoto,<br>mi ha inghiottita come fa il drago,<br>ha riempito il suo ventre,<br>dai miei luoghi deliziosi mi ha scacciata».<br> <sup>35</sup>«Il mio strazio e la mia sventura ricadano su Babilonia!»,<br>dice la popolazione di Sion.<br>«Il mio sangue sugli abitanti della Caldea!»,<br>dice Gerusalemme.<br> <sup>36</sup>Perciò così dice il Signore:<br>«Ecco, io difendo la tua causa,<br>compio la tua vendetta;<br>prosciugherò il suo mare,<br>disseccherò le sue sorgenti.<br> <sup>37</sup>Babilonia diventerà un cumulo di rovine,<br>un rifugio di sciacalli,<br>un oggetto di stupore e di scherno,<br>senza più abitanti.<br> <sup>38</sup>Essi ruggiscono insieme come leoncelli,<br>ringhiano come cuccioli di una leonessa.<br> <sup>39</sup>Con veleno preparerò loro una bevanda,<br>li inebrierò perché si stordiscano.<br>Si addormenteranno in un sonno perenne<br>e non si sveglieranno mai più.<br>Oracolo del Signore.<br> <sup>40</sup>Li farò scendere al macello come agnelli,<br>come montoni insieme con i capri».<br> <sup>41</sup>Come è stata presa e occupata<br>Sesac, l'orgoglio di tutta la terra?<br>Come è diventata un orrore<br>Babilonia fra le nazioni?<br> <sup>42</sup>Il mare dilaga su Babilonia,<br>essa è stata sommersa dalla massa delle onde.<br> <sup>43</sup>Sono diventate una desolazione le sue città,<br>una terra riarsa, una steppa.<br>Nessuno abita più in esse<br>non vi passa più nessun essere umano.<br> <sup>44</sup>«Io punirò Bel a Babilonia,<br>gli estrarrò dalla gola quanto ha inghiottito.<br>Non andranno più a lui le nazioni.<br>Persino le mura di Babilonia sono crollate.<br> <sup>45</sup>Esci fuori, popolo mio,<br>ognuno salvi la sua vita dall'ira ardente del Signore.</p> <p> <sup>46</sup>Non si avvilisca il vostro cuore e non temete per la notizia diffusa nel paese; un anno giunge una notizia e l'anno dopo un'altra. La violenza è nel paese, un tiranno contro un tiranno. <sup>47</sup>Per questo ecco, verranno giorni nei quali punirò gli idoli di Babilonia. Allora tutto il suo paese sentirà vergogna e tutti i suoi cadaveri cadranno in mezzo ad essa. <sup>48</sup>Esulteranno su Babilonia cielo e terra e quanto contengono, perché da settentrione verranno contro di essa i devastatori. Oracolo del Signore. <sup>49</sup>Anche Babilonia deve cadere per gli uccisi d'Israele, come per Babilonia caddero gli uccisi di tutta la terra. <sup>50</sup>Voi scampati dalla spada partite, non fermatevi; da lontano ricordatevi del Signore e vi torni in mente Gerusalemme.<br> <sup>51</sup>«Sentiamo vergogna perché abbiamo udito l'insulto; la confusione ha coperto i nostri volti, perché stranieri sono entrati nel santuario del tempio del Signore».<br> <sup>52</sup>Perciò ecco, verranno giorni - oracolo del Signore - nei quali punirò i suoi idoli e in tutta la sua regione gemeranno i feriti. <sup>53</sup>Anche se Babilonia si innalzasse fino al cielo, anche se rendesse inaccessibile la sua cittadella potente, verranno da parte mia devastatori contro di essa». Oracolo del Signore.<br> <sup>54</sup>Udite! Un grido da Babilonia, una rovina immensa dalla terra dei Caldei. <sup>55</sup>È il Signore che devasta Babilonia e fa tacere il suo grande rumore. Mugghiano le sue onde come acque possenti, risuona il frastuono della sua voce, <sup>56</sup>perché piomba su Babilonia il devastatore, sono catturati i suoi prodi, si sono infranti i loro archi. Il Signore è il Dio delle giuste ricompense, egli rende ciò che è dovuto. <sup>57</sup>«Io ubriacherò i suoi capi e i suoi saggi, i suoi prìncipi, i suoi governatori e i suoi guerrieri. Si addormenteranno in un sonno perenne e non si sveglieranno mai più». Oracolo del re, il cui nome è Signore degli eserciti.</p> <p> <sup>58</sup>Così dice il Signore degli eserciti:<br>«Le larghe mura di Babilonia saranno rase al suolo,<br>le sue alte porte saranno date alle fiamme.<br>Si affannano dunque invano i popoli,<br>le nazioni si affaticano per il fuoco».</p> <div class="titoli">Gesto simbolico: la fine di Babilonia</div> <p> <sup>59</sup>Ordine che il profeta Geremia diede a Seraià, figlio di Neria, figlio di Macsia, quando egli andò con Sedecìa, re di Giuda, a Babilonia nell'anno quarto del suo regno. Seraià era capo degli alloggiamenti. <sup>60</sup>Geremia scrisse su un rotolo tutte le sventure che dovevano piombare su Babilonia. Tutte queste cose sono state scritte contro Babilonia. <sup>61</sup>Geremia quindi disse a Seraià: «Quando giungerai a Babilonia, avrai cura di leggere in pubblico tutte queste parole <sup>62</sup>e dirai: «Signore, tu hai dichiarato di distruggere questo luogo, perché non ci sia più chi lo abiti, né uomo né animale, ma sia piuttosto una desolazione per sempre». <sup>63</sup>Ora, quando avrai finito di leggere questo rotolo, vi legherai una pietra e lo getterai in mezzo all'Eufrate <sup>64</sup>dicendo: «Così affonderà Babilonia e non risorgerà più dalla sventura che io le farò piombare addosso»».</p> <p>Fin qui le parole di Geremia.<br></p>