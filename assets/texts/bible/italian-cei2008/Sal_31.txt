<div class="titoli">Preghiera fiduciosa nella prova</div> <p><sup>1</sup>Al maestro del coro. Salmo. Di Davide.<br><br> <sup>2</sup>In te, Signore, mi sono rifugiato,<br> mai sarò deluso;<br> difendimi per la tua giustizia.</p> <p><sup>3</sup>Tendi a me il tuo orecchio,<br> vieni presto a liberarmi.<br> Sii per me una roccia di rifugio,<br> un luogo fortificato che mi salva.</p> <p><sup>4</sup>Perché mia rupe e mia fortezza tu sei,<br> per il tuo nome guidami e conducimi.</p> <p><sup>5</sup>Scioglimi dal laccio che mi hanno teso,<br> perché sei tu la mia difesa.</p> <p><sup>6</sup>Alle tue mani affido il mio spirito;<br> tu mi hai riscattato, Signore, Dio fedele.</p> <p><sup>7</sup>Tu hai in odio chi serve idoli falsi,<br> io invece confido nel Signore.</p> <p><sup>8</sup>Esulterò e gioirò per la tua grazia,<br> perché hai guardato alla mia miseria,<br> hai conosciuto le angosce della mia vita;</p> <p><sup>9</sup>non mi hai consegnato nelle mani del nemico,<br> hai posto i miei piedi in un luogo spazioso.</p> <p><sup>10</sup>Abbi pietà di me, Signore, sono nell'affanno;<br> per il pianto si consumano i miei occhi,<br> la mia gola e le mie viscere.</p> <p><sup>11</sup>Si logora nel dolore la mia vita,<br> i miei anni passano nel gemito;<br> inaridisce per la pena il mio vigore<br> e si consumano le mie ossa.</p> <p><sup>12</sup>Sono il rifiuto dei miei nemici<br> e persino dei miei vicini,<br> il terrore dei miei conoscenti;<br> chi mi vede per strada mi sfugge.</p> <p><sup>13</sup>Sono come un morto, lontano dal cuore;<br> sono come un coccio da gettare.</p> <p><sup>14</sup>Ascolto la calunnia di molti: «Terrore all'intorno!»,<br> quando insieme contro di me congiurano,<br> tramano per togliermi la vita.</p> <p><sup>15</sup>Ma io confido in te, Signore;<br> dico: «Tu sei il mio Dio,</p> <p><sup>16</sup>i miei giorni sono nelle tue mani».<br> Liberami dalla mano dei miei nemici<br> e dai miei persecutori:</p> <p><sup>17</sup>sul tuo servo fa' splendere il tuo volto,<br> salvami per la tua misericordia.</p> <p><sup>18</sup>Signore, che io non debba vergognarmi<br> per averti invocato;<br> si vergognino i malvagi,<br> siano ridotti al silenzio negli inferi.</p> <p><sup>19</sup>Tacciano le labbra bugiarde,<br> che dicono insolenze contro il giusto<br> con orgoglio e disprezzo.</p> <p><sup>20</sup>Quanto è grande la tua bontà, Signore!<br> La riservi per coloro che ti temono,<br> la dispensi, davanti ai figli dell'uomo,<br> a chi in te si rifugia.</p> <p><sup>21</sup>Tu li nascondi al riparo del tuo volto,<br> lontano dagli intrighi degli uomini;<br> li metti al sicuro nella tua tenda,<br> lontano dai litigi delle lingue.</p> <p><sup>22</sup>Benedetto il Signore,<br> che per me ha fatto meraviglie di grazia<br> in una città fortificata.</p> <p><sup>23</sup>Io dicevo, nel mio sgomento:<br> »Sono escluso dalla tua presenza».<br> Tu invece hai ascoltato la voce della mia preghiera<br> quando a te gridavo aiuto.</p> <p><sup>24</sup>Amate il Signore, voi tutti suoi fedeli;<br> il Signore protegge chi ha fiducia in lui<br> e ripaga in abbondanza chi opera con superbia.</p> <p><sup>25</sup>Siate forti, rendete saldo il vostro cuore,<br> voi tutti che sperate nel Signore.</p> <p></p>