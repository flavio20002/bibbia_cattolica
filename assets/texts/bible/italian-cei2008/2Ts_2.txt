<div class="titoli">I SEGNI DELLA VENUTA DEL SIGNORE</div> <div class="titoli">La venuta del Signore...</div> <p><sup>1</sup>Riguardo alla venuta del Signore nostro Gesù Cristo e al nostro radunarci con lui, vi preghiamo, fratelli, <sup>2</sup>di non lasciarvi troppo presto confondere la mente e allarmare né da ispirazioni né da discorsi, né da qualche lettera fatta passare come nostra, quasi che il giorno del Signore sia già presente.<br> </p> <div class="titoli">... e i segni che la precederanno</div> <p><sup>3</sup>Nessuno vi inganni in alcun modo! Prima infatti verrà l'apostasia e si rivelerà l'uomo dell'iniquità, il figlio della perdizione, <sup>4</sup>l'avversario, colui che s'innalza sopra ogni essere chiamato e adorato come Dio, fino a insediarsi nel tempio di Dio, pretendendo di essere Dio.<br> <sup>5</sup>Non ricordate che, quando ancora ero tra voi, io vi dicevo queste cose? <sup>6</sup>E ora voi sapete che cosa lo trattiene perché non si manifesti se non nel suo tempo. <sup>7</sup>Il mistero dell'iniquità è già in atto, ma è necessario che sia tolto di mezzo colui che finora lo trattiene. <sup>8</sup>Allora l'empio sarà rivelato e il Signore Gesù lo distruggerà con il soffio della sua bocca e lo annienterà con lo splendore della sua venuta. <sup>9</sup>La venuta dell'empio avverrà nella potenza di Satana, con ogni specie di miracoli e segni e prodigi menzogneri <sup>10</sup>e con tutte le seduzioni dell'iniquità, a danno di quelli che vanno in rovina perché non accolsero l'amore della verità per essere salvati. <sup>11</sup>Dio perciò manda loro una forza di seduzione, perché essi credano alla menzogna <sup>12</sup>e siano condannati tutti quelli che, invece di credere alla verità, si sono compiaciuti nell'iniquità.<br> </p> <div class="titoli">SPERANZA E OPEROSITA'</div> <div class="titoli">Perseverate nella speranza</div> <p><sup>13</sup>Noi però dobbiamo sempre rendere grazie a Dio per voi, fratelli amati dal Signore, perché Dio vi ha scelti come primizia per la salvezza, per mezzo dello Spirito santificatore e della fede nella verità. <sup>14</sup>A questo egli vi ha chiamati mediante il nostro Vangelo, per entrare in possesso della gloria del Signore nostro Gesù Cristo.<br> <sup>15</sup>Perciò, fratelli, state saldi e mantenete le tradizioni che avete appreso sia dalla nostra parola sia dalla nostra lettera. <sup>16</sup>E lo stesso Signore nostro Gesù Cristo e Dio, Padre nostro, che ci ha amati e ci ha dato, per sua grazia, una consolazione eterna e una buona speranza, <sup>17</sup>conforti i vostri cuori e li confermi in ogni opera e parola di bene.<br></p>