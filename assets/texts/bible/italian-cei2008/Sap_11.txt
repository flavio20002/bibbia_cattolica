<div class="titoli">La sapienza ha guidato Israele nel deserto</div> <p><sup>1</sup>La sapienza favorì le loro imprese<br>per mezzo di un santo profeta.<br> <sup>2</sup>Attraversarono un deserto inospitale,<br>fissarono le tende in terreni impraticabili,<br> <sup>3</sup>resistettero agli avversari, respinsero i nemici.<br> </p> <div class="titoli">L'acqua: castigo per gli Egiziani, beneficio per gli Israeliti</div> <p><sup>4</sup>Ebbero sete e ti invocarono<br>e fu data loro acqua da una rupe scoscesa,<br>rimedio alla sete da una dura roccia.<br> <sup>5</sup>Ciò che era servito a punire i loro nemici,<br>per loro, nel bisogno, fu strumento di favori.<br> <sup>6</sup>Invece dello sgorgare perenne di un fiume,<br>reso torbido da putrido sangue<br> <sup>7</sup>in punizione di un decreto infanticida,<br>contro ogni speranza tu desti loro acqua abbondante,<br> <sup>8</sup>mostrando attraverso la sete di allora<br>come avevi punito i loro avversari.<br> <sup>9</sup>Difatti, messi alla prova, <br>sebbene puniti con misericordia,<br>compresero come gli empi, giudicati nella collera,<br>erano stati tormentati; <br> <sup>10</sup>perché tu provasti gli uni come un padre che corregge,<br>mentre vagliasti gli altri come un re severo che condanna.<br> <sup>11</sup>Lontani o vicini erano ugualmente tribolati,<br> <sup>12</sup>perché li colse un duplice dolore<br>e un sospiro per i ricordi del passato.<br> <sup>13</sup>Quando infatti seppero che dal loro castigo quelli erano beneficati,<br>si accorsero della presenza del Signore;<br> <sup>14</sup>poiché colui che prima avevano esposto e poi deriso,<br>al termine degli avvenimenti dovettero ammirarlo,<br>dopo aver patito una sete ben diversa da quella dei giusti.<br> </p> <div class="titoli">La moderazione di Dio nel castigare gli Egiziani</div> <p><sup>15</sup>In cambio dei ragionamenti insensati della loro ingiustizia,<br>in cui, errando, rendevano onori divini<br>a rettili senza parola e a bestie spregevoli,<br>tu inviasti contro di loro come punizione<br>una moltitudine di animali irragionevoli,<br> <sup>16</sup>perché capissero che con le cose con cui uno pecca,<br>con quelle viene punito.<br> <sup>17</sup>Non era certo in difficoltà la tua mano onnipotente,<br>che aveva creato il mondo da una materia senza forma,<br>a mandare loro una moltitudine di orsi o leoni feroci<br> <sup>18</sup>o bestie molto feroci, prima sconosciute e create da poco,<br>che esalano un alito infuocato<br>o emettono un crepitìo di vapore<br>o sprizzano terribili scintille dagli occhi,<br> <sup>19</sup>delle quali non solo l'assalto poteva sterminarli,<br>ma lo stesso aspetto terrificante poteva annientarli.<br> <sup>20</sup>Anche senza queste potevano cadere con un soffio,<br>perseguitati dalla giustizia<br>e dispersi dal tuo soffio potente,<br>ma tu hai disposto ogni cosa con misura, calcolo e peso.<br> <sup>21</sup>Prevalere con la forza ti è sempre possibile;<br>chi si opporrà alla potenza del tuo braccio?<br> <sup>22</sup>Tutto il mondo, infatti, davanti a te è come polvere sulla bilancia,<br>come una stilla di rugiada mattutina caduta sulla terra.<br> </p> <div class="titoli">Bontà e compassione di Dio</div> <p><sup>23</sup>Hai compassione di tutti, perché tutto puoi,<br>chiudi gli occhi sui peccati degli uomini,<br>aspettando il loro pentimento.<br> <sup>24</sup>Tu infatti ami tutte le cose che esistono<br>e non provi disgusto per nessuna delle cose che hai creato;<br>se avessi odiato qualcosa, non l'avresti neppure formata.<br> <sup>25</sup>Come potrebbe sussistere una cosa, se tu non l'avessi voluta?<br>Potrebbe conservarsi ciò che da te non fu chiamato all'esistenza?<br> <sup>26</sup>Tu sei indulgente con tutte le cose, perché sono tue, <br>Signore, amante della vita.<br></p>