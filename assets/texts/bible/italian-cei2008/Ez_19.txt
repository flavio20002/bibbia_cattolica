<div class="titoli">Lamento sugli ultimi re di Giuda</div> <p><sup>1</sup>Intona ora un lamento sui prìncipi d'Israele <sup>2</sup>dicendo:</p> <p>Che cos'era tua madre?<br>Una leonessa fra leoni.<br>Accovacciata in mezzo ai leoni<br>nutriva i suoi cuccioli.<br> <sup>3</sup>Essa allevò uno dei cuccioli<br>che divenne un leoncello,<br>imparò a sbranare la preda,<br>a divorare gli uomini.<br> <sup>4</sup>Ma contro di lui le genti fecero lega,<br>restò preso nella loro fossa<br>e in catene fu condotto in Egitto.<br> <sup>5</sup>Quando essa vide che era lunga l'attesa<br>e delusa la sua speranza,<br>prese un altro cucciolo<br>e ne fece un leoncello.<br> <sup>6</sup>Divenuto leoncello,<br>se ne andava e veniva fra i leoni,<br>e imparò a sbranare la preda,<br>a divorare gli uomini.<br> <sup>7</sup>Penetrò nei loro palazzi,<br>devastò le loro città.<br>Il paese e i suoi abitanti<br>sbigottivano al rumore del suo ruggito.<br> <sup>8</sup>Lo assalirono le genti,<br>le contrade all'intorno;<br>tesero un laccio contro di lui<br>e restò preso nella loro fossa.<br> <sup>9</sup>Lo chiusero in una gabbia,<br>lo condussero in catene al re di Babilonia<br>e lo misero in una prigione,<br>perché non se ne sentisse la voce sui monti d'Israele.<br> <sup>10</sup>Tua madre era come una vite<br>piantata vicino alle acque.<br>Era rigogliosa e frondosa<br>per l'abbondanza dell'acqua.<br> <sup>11</sup>Ebbe rami robusti,<br>buoni per scettri regali;<br>il suo fusto si elevò<br>in mezzo agli arbusti,<br>mirabile per la sua altezza<br>e per l'abbondanza dei suoi rami.<br> <sup>12</sup>Ma essa fu sradicata con furore<br>e gettata a terra;<br>il vento d'oriente seccò i suoi frutti<br>e li fece cadere;<br>il suo ramo robusto inaridì<br>e il fuoco lo divorò.<br> <sup>13</sup>Ora è trapiantata nel deserto,<br>in una terra secca e riarsa;<br> <sup>14</sup>un fuoco uscì da un suo ramo,<br>divorò tralci e frutti<br>ed essa non ha più alcun ramo robusto,<br>uno scettro per regnare».</p> <p>Questo è un lamento e come lamento viene usato.</p>