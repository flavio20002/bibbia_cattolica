<div class="titoli">LA SAPIENZA UMANA E IL SUO FALLIMENTO</div> <div class="titoli">Ciò che è meglio per l'uomo</div> <p><sup>1</sup>Un buon nome è preferibile all'unguento profumato<br>e il giorno della morte al giorno della nascita.<br> <sup>2</sup>È meglio visitare una casa dove c'è lutto<br>che visitare una casa dove si banchetta,<br>perché quella è la fine d'ogni uomo<br>e chi vive ci deve riflettere.<br> <sup>3</sup>È preferibile la mestizia al riso,<br>perché con un volto triste il cuore diventa migliore.<br> <sup>4</sup>Il cuore dei saggi è in una casa in lutto<br>e il cuore degli stolti in una casa in festa.<br> <sup>5</sup>Meglio ascoltare il rimprovero di un saggio<br>che ascoltare la lode degli stolti:<br> <sup>6</sup>perché quale il crepitìo dei pruni sotto la pentola<br>tale è il riso degli stolti.<br>Ma anche questo è vanità.<br> <sup>7</sup>L'estorsione rende stolto il saggio<br>e i regali corrompono il cuore.<br> <sup>8</sup>Meglio la fine di una cosa che il suo principio;<br>è meglio un uomo paziente che uno presuntuoso.<br> <sup>9</sup>Non essere facile a irritarti in cuor tuo, perché la collera dimora in seno agli stolti. <sup>10</sup>Non dire: «Come mai i tempi antichi erano migliori del presente?», perché una domanda simile non è ispirata a saggezza. <sup>11</sup>Buona cosa è la saggezza unita a un patrimonio ed è utile per coloro che vedono il sole. <sup>12</sup>Perché si sta all'ombra della saggezza come si sta all'ombra del denaro; ma vale di più il sapere, perché la saggezza fa vivere chi la possiede.<br> <sup>13</sup>Osserva l'opera di Dio: chi può raddrizzare ciò che egli ha fatto curvo? <sup>14</sup>Nel giorno lieto sta' allegro e nel giorno triste rifletti: Dio ha fatto tanto l'uno quanto l'altro, cosicché l'uomo non riesce a scoprire ciò che verrà dopo di lui.<br> </p> <div class="titoli">Sapienza e moderazione>