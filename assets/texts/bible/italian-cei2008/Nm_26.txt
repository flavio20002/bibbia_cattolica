<div class="titoli">Nuovo censimento</div> <p><sup>1</sup>Dopo il flagello il Signore parlò a Mosè e ad Eleàzaro, figlio del sacerdote Aronne, e disse: <sup>2</sup>«Fate il computo di tutta la comunità degli Israeliti, dai vent'anni in su, suddivisi secondo i loro casati paterni, di quanti in Israele possono andare in guerra». <sup>3</sup>Mosè e il sacerdote Eleàzaro dissero loro nelle steppe di Moab presso il Giordano di Gerico: <sup>4</sup>«Si faccia il censimento dai vent'anni in su, secondo quanto il Signore aveva ordinato a Mosè e agli Israeliti, usciti dalla terra d'Egitto».<br> <sup>5</sup>Ruben, primogenito d'Israele. Figli di Ruben: da Enoc discende la famiglia degli Enochiti; da Pallu discende la famiglia dei Palluiti; <sup>6</sup>da Chesron discende la famiglia dei Chesroniti; da Carmì discende la famiglia dei Carmiti. <sup>7</sup>Tali sono le famiglie dei Rubeniti: quelli che furono registrati erano quarantatremilasettecentotrenta. <sup>8</sup>Figli di Pallu: Eliàb. <sup>9</sup>Figli di Eliàb: Nemuèl, Datan e Abiràm. Questi sono quel Datan e quell'Abiràm, membri del consiglio, che si ribellarono contro Mosè e contro Aronne con la gente di Core, quando questa si era ribellata contro il Signore; <sup>10</sup>la terra spalancò la bocca e li inghiottì insieme con Core, quando quella gente perì e il fuoco divorò duecentocinquanta uomini, che servirono d'esempio. <sup>11</sup>Ma i figli di Core non perirono.<br> <sup>12</sup>Figli di Simeone, secondo le loro famiglie: da Nemuèl discende la famiglia dei Nemueliti; da Iamin la famiglia degli Iaminiti; da Iachin la famiglia degli Iachiniti; <sup>13</sup>da Zerach la famiglia degli Zerachiti; da Saul la famiglia dei Sauliti. <sup>14</sup>Tali sono le famiglie dei Simeoniti. Ne furono registrati ventiduemiladuecento.<br> <sup>15</sup>Figli di Gad, secondo le loro famiglie: da Sefon discende la famiglia dei Sefoniti; da Agghì la famiglia degli Agghiti; da Sunì la famiglia dei Suniti; <sup>16</sup>da Oznì la famiglia degli Ozniti; da Erì la famiglia degli Eriti; <sup>17</sup>da Arod la famiglia degli Aroditi; da Arelì la famiglia degli Areliti. <sup>18</sup>Tali sono le famiglie dei figli di Gad. Ne furono registrati quarantamilacinquecento.<br> <sup>19</sup>Figli di Giuda: Er e Onan; ma Er e Onan morirono nella terra di Canaan. <sup>20</sup>I figli di Giuda, secondo le loro famiglie, furono: da Sela discende la famiglia dei Selaniti; da Peres la famiglia dei Peresiti; da Zerach la famiglia degli Zerachiti. <sup>21</sup>I figli di Peres furono: da Chesron discende la famiglia dei Chesroniti; da Camul discende la famiglia dei Camuliti. <sup>22</sup>Tali sono le famiglie di Giuda. Ne furono registrati settantaseimilacinquecento.<br> <sup>23</sup>Figli di Ìssacar, secondo le loro famiglie: da Tola discende la famiglia dei Tolaiti; da Puva la famiglia dei Puviti; <sup>24</sup>da Iasub la famiglia degli Iasubiti; da Simron la famiglia dei Simroniti. <sup>25</sup>Tali sono le famiglie di Ìssacar. Ne furono registrati sessantaquattromilatrecento.<br> <sup>26</sup>Figli di Zàbulon, secondo le loro famiglie:da Sered discende la famiglia dei Serediti; da Elon la famiglia degli Eloniti; da Iacleèl la famiglia degli Iacleeliti. <sup>27</sup>Tali sono le famiglie degli Zabuloniti. Ne furono registrati sessantamilacinquecento.<br> <sup>28</sup>Figli di Giuseppe, secondo le loro famiglie: Manasse ed Èfraim. <sup>29</sup>Figli di Manasse: da Machir discende la famiglia dei Machiriti. Machir generò Gàlaad. Da Gàlaad discende la famiglia dei Galaaditi. <sup>30</sup>Questi sono i figli di Gàlaad: da Iezer discende la famiglia degli Iezeriti; da Chelek discende la famiglia dei Cheleciti; <sup>31</sup>da Asrièl discende la famiglia degli Asrieliti; da Sichem discende la famiglia dei Sichemiti; <sup>32</sup>da Semidà discende la famiglia dei Semidaiti; da Chefer discende la famiglia dei Cheferiti. <sup>33</sup>Ora Selofcàd, figlio di Chefer, non ebbe maschi ma soltanto figlie, e le figlie di Selofcàd si chiamarono Macla, Noa, Cogla, Milca e Tirsa. <sup>34</sup>Tali sono le famiglie di Manasse. Ne furono registrati cinquantaduemilasettecento.<br> <sup>35</sup>Questi sono i figli di Èfraim, secondo le loro famiglie: da Sutèlach discende la famiglia dei Sutalchiti; da Becher la famiglia dei Becheriti; da Tacan la famiglia dei Tacaniti. <sup>36</sup>Questi sono i figli di Sutèlach: da Eran discende la famiglia degli Eraniti. <sup>37</sup>Tali sono le famiglie dei figli di Èfraim. Ne furono registrati trentaduemilacinquecento. Questi sono i figli di Giuseppe, secondo le loro famiglie.<br> <sup>38</sup>Figli di Beniamino, secondo le loro famiglie: da Bela discende la famiglia dei Belaiti; da Asbel discende la famiglia degli Asbeliti; da Achiràm discende la famiglia degli Achiramiti; <sup>39</sup>da Sufam discende la famiglia dei Sufamiti; da Cufam discende la famiglia dei Cufamiti. <sup>40</sup>I figli di Bela furono Ard e Naamàn; da Ard discende la famiglia degli Arditi; da Naamàn discende la famiglia dei Naamiti. <sup>41</sup>Tali sono i figli di Beniamino, secondo le loro famiglie. Ne furono registrati quarantacinquemilaseicento.<br> <sup>42</sup>Questi sono i figli di Dan, secondo le loro famiglie: da Sucam discende la famiglia dei Sucamiti. Sono queste le famiglie di Dan, secondo le loro famiglie. <sup>43</sup>Totale per le famiglie dei Sucamiti: ne furono registrati sessantaquattromilaquattrocento.<br> <sup>44</sup>Figli di Aser, secondo le loro famiglie: da Imna discende la famiglia degli Imniti; da Isvì la famiglia degli Isviti; da Berià la famiglia dei Beriiti. <sup>45</sup>Dai figli di Berià discendono: da Cheber discende la famiglia dei Cheberiti; da Malchièl discende la famiglia dei Malchieliti. <sup>46</sup>La figlia di Aser si chiamava Serach. <sup>47</sup>Tali sono le famiglie dei figli di Aser. Ne furono registrati cinquantatremilaquattrocento.<br> <sup>48</sup>Figli di Nèftali, secondo le loro famiglie: da Iacseèl discende la famiglia degli Iacseeliti; da Gunì la famiglia dei Guniti; <sup>49</sup>da Ieser la famiglia degli Ieseriti; da Sillem la famiglia dei Sillemiti. <sup>50</sup>Tali sono le famiglie di Nèftali, secondo le loro famiglie. Ne furono registrati quarantacinquemilaquattrocento.<br> <sup>51</sup>Questi sono gli Israeliti che furono registrati: seicentounmilasettecentotrenta.<br> <sup>52</sup>Il Signore parlò a Mosè dicendo: <sup>53</sup>«Tra costoro la terra sarà divisa in eredità, secondo il numero delle persone. <sup>54</sup>A chi è numeroso darai numerosa eredità e a chi è piccolo darai piccola eredità; a ciascuno sarà data la sua eredità secondo il numero dei suoi censiti. <sup>55</sup>La terra sarà divisa per sorteggio; essi riceveranno la rispettiva proprietà secondo i nomi delle loro tribù paterne. <sup>56</sup>La ripartizione delle proprietà sarà gettata a sorte per tutte le tribù, grandi o piccole».<br> <sup>57</sup>Questi sono i leviti dei quali si fece il censimento, secondo le loro famiglie: da Gherson discende la famiglia dei Ghersoniti; da Keat la famiglia dei Keatiti; da Merarì la famiglia dei Merariti.<br> <sup>58</sup>Queste sono le famiglie di Levi: la famiglia dei Libniti, la famiglia degli Ebroniti, la famiglia dei Macliti, la famiglia dei Musiti, la famiglia dei Coriti. Keat generò Amram. <sup>59</sup>La moglie di Amram si chiamava Iochebed, figlia di Levi, che nacque a Levi in Egitto; essa partorì ad Amram Aronne, Mosè e Maria loro sorella. <sup>60</sup>Ad Aronne nacquero Nadab e Abiu, Eleàzaro e Itamàr. <sup>61</sup>Ora Nadab e Abiu morirono quando presentarono al Signore un fuoco illegittimo. <sup>62</sup>I censiti furono ventitremila: tutti maschi, dall'età di un mese in su. Essi non furono compresi nel censimento degli Israeliti perché non fu data loro alcuna proprietà tra gli Israeliti.<br> <sup>63</sup>Questi sono i censiti da Mosè e dal sacerdote Eleàzaro, i quali fecero il censimento degli Israeliti nelle steppe di Moab presso il Giordano di Gerico. <sup>64</sup>Fra questi non vi era alcuno di quegli Israeliti dei quali Mosè e il sacerdote Aronne avevano fatto il censimento nel deserto del Sinai, <sup>65</sup>perché il Signore aveva detto di loro: «Dovranno morire nel deserto!». E non ne rimase neppure uno, eccetto Caleb, figlio di Iefunnè, e Giosuè, figlio di Nun.<br></p>