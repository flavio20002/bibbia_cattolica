<div class="titoli">SECONDA PARTE DEL LIBRO DI ISAIA</div> <div class="titoli">LIBERAZIONE D'ISRAELE E CADUTA DI BABILONIA</div> <div class="titoli">Consolazione e liberazione</div> <p><sup>1</sup>«Consolate, consolate il mio popolo<br>- dice il vostro Dio.<br> <sup>2</sup>Parlate al cuore di Gerusalemme<br>e gridatele che la sua tribolazione è compiuta,<br>la sua colpa è scontata,<br>perché ha ricevuto dalla mano del Signore<br>il doppio per tutti i suoi peccati».<br> <sup>3</sup>Una voce grida:<br>«Nel deserto preparate la via al Signore,<br>spianate nella steppa la strada per il nostro Dio.<br> <sup>4</sup>Ogni valle sia innalzata,<br>ogni monte e ogni colle siano abbassati;<br>il terreno accidentato si trasformi in piano<br>e quello scosceso in vallata.<br> <sup>5</sup>Allora si rivelerà la gloria del Signore<br>e tutti gli uomini insieme la vedranno,<br>perché la bocca del Signore ha parlato».<br> <sup>6</sup>Una voce dice: «Grida»,<br>e io rispondo: «Che cosa dovrò gridare?».<br>Ogni uomo è come l'erba<br>e tutta la sua grazia è come un fiore del campo.<br> <sup>7</sup>Secca l'erba, il fiore appassisce<br>quando soffia su di essi il vento del Signore.<br>Veramente il popolo è come l'erba.<br> <sup>8</sup>Secca l'erba, appassisce il fiore,<br>ma la parola del nostro Dio dura per sempre.<br> <sup>9</sup>Sali su un alto monte,<br>tu che annunci liete notizie a Sion!<br>Alza la tua voce con forza,<br>tu che annunci liete notizie a Gerusalemme.<br>Alza la voce, non temere;<br>annuncia alle città di Giuda: «Ecco il vostro Dio!<br> <sup>10</sup>Ecco, il Signore Dio viene con potenza,<br>il suo braccio esercita il dominio.<br>Ecco, egli ha con sé il premio<br>e la sua ricompensa lo precede.<br> <sup>11</sup>Come un pastore egli fa pascolare il gregge<br>e con il suo braccio lo raduna;<br>porta gli agnellini sul petto<br>e conduce dolcemente le pecore madri».<br> </p> <div class="titoli">Unicità e grandezza di Dio</div> <p><sup>12</sup>Chi ha misurato con il cavo della mano le acque del mare<br>e ha calcolato l'estensione dei cieli con il palmo?<br>Chi ha valutato con il moggio la polvere della terra<br>e ha pesato con la stadera le montagne<br>e i colli con la bilancia?<br> <sup>13</sup>Chi ha diretto lo spirito del Signore<br>e come suo consigliere lo ha istruito?<br> <sup>14</sup>A chi ha chiesto di consigliarlo, di istruirlo,<br>di insegnargli il sentiero del diritto,<br>di insegnargli la conoscenza<br>e di fargli conoscere la via della prudenza?<br> <sup>15</sup>Ecco, le nazioni sono come una goccia che cade da un secchio,<br>contano come polvere sulla bilancia;<br>ecco, le isole pesano quanto un granello di sabbia.<br> <sup>16</sup>Il Libano non basterebbe per accendere il rogo,<br>né le sue bestie per l'olocausto.<br> <sup>17</sup>Tutte le nazioni sono come un niente davanti a lui,<br>come nulla e vuoto sono da lui ritenute.<br> <sup>18</sup>A chi potreste paragonare Dio<br>e quale immagine mettergli a confronto?<br> <sup>19</sup>Il fabbro fonde l'idolo, <br>l'orafo lo riveste d'oro,<br>e fonde catenelle d'argento.<br> <sup>20</sup>Chi ha poco da offrire<br>sceglie un legno che non marcisce;<br>si cerca un artista abile,<br>perché gli faccia una statua che non si muova.<br> <sup>21</sup>Non lo sapete forse? Non lo avete udito?<br>Non vi fu forse annunciato dal principio?<br>Non avete riflettuto sulle fondamenta della terra?<br> <sup>22</sup>Egli siede sopra la volta del mondo,<br>da dove gli abitanti sembrano cavallette.<br>Egli stende il cielo come un velo,<br>lo dispiega come una tenda dove abitare;<br> <sup>23</sup>egli riduce a nulla i potenti<br>e annienta i signori della terra.<br> <sup>24</sup>Sono appena piantati, appena seminati,<br>appena i loro steli hanno messo radici nella terra,<br>egli soffia su di loro ed essi seccano<br>e l'uragano li strappa via come paglia.<br> <sup>25</sup>«A chi potreste paragonarmi,<br>quasi che io gli sia pari?» dice il Santo.<br> <sup>26</sup>Levate in alto i vostri occhi e guardate:<br>chi ha creato tali cose?<br>Egli fa uscire in numero preciso il loro esercito<br>e le chiama tutte per nome;<br>per la sua onnipotenza e il vigore della sua forza<br>non ne manca alcuna.<br> </p> <div class="titoli">Invito a sperare nel Signore</div> <p><sup>27</sup>Perché dici, Giacobbe,<br>e tu, Israele, ripeti:<br>«La mia via è nascosta al Signore<br>e il mio diritto è trascurato dal mio Dio»?<br> <sup>28</sup>Non lo sai forse?<br>Non l'hai udito?<br>Dio eterno è il Signore,<br>che ha creato i confini della terra.<br>Egli non si affatica né si stanca,<br>la sua intelligenza è inscrutabile.<br> <sup>29</sup>Egli dà forza allo stanco<br>e moltiplica il vigore allo spossato.<br> <sup>30</sup>Anche i giovani faticano e si stancano,<br>gli adulti inciampano e cadono;<br> <sup>31</sup>ma quanti sperano nel Signore riacquistano forza,<br>mettono ali come aquile,<br>corrono senza affannarsi,<br>camminano senza stancarsi.<br></p>>