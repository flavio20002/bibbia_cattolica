<div class="titoli">Potenza del vero Dio e inconsistenza degli idoli</div> <p><sup>1</sup>Alleluia.<br> <br> Lodate il nome del Signore,<br> lodatelo, servi del Signore,</p> <p><sup>2</sup>voi che state nella casa del Signore,<br> negli atri della casa del nostro Dio.</p> <p><sup>3</sup>Lodate il Signore, perché il Signore è buono;<br> cantate inni al suo nome, perché è amabile.</p> <p><sup>4</sup>Il Signore si è scelto Giacobbe,<br> Israele come sua proprietà.</p> <p><sup>5</sup>Sì, riconosco che il Signore è grande,<br> il Signore nostro più di tutti gli dèi.</p> <p><sup>6</sup>Tutto ciò che vuole<br> il Signore lo compie in cielo e sulla terra,<br> nei mari e in tutti gli abissi.</p> <p><sup>7</sup>Fa salire le nubi dall'estremità della terra,<br> produce le folgori per la pioggia,<br> dalle sue riserve libera il vento.</p> <p><sup>8</sup>Egli colpì i primogeniti d'Egitto,<br> dagli uomini fino al bestiame.</p> <p><sup>9</sup>Mandò segni e prodigi<br> in mezzo a te, Egitto,<br> contro il faraone e tutti i suoi ministri.</p> <p><sup>10</sup>Colpì numerose nazioni<br> e uccise sovrani potenti:</p> <p><sup>11</sup>Sicon, re degli Amorrei,<br> Og, re di Basan,<br> e tutti i regni di Canaan.</p> <p><sup>12</sup>Diede in eredità la loro terra,<br> in eredità a Israele suo popolo.</p> <p><sup>13</sup>Signore, il tuo nome è per sempre;<br> Signore, il tuo ricordo di generazione in generazione.</p> <p><sup>14</sup>Sì, il Signore fa giustizia al suo popolo<br> e dei suoi servi ha compassione.</p> <p><sup>15</sup>Gli idoli delle nazioni sono argento e oro,<br> opera delle mani dell'uomo.</p> <p><sup>16</sup>Hanno bocca e non parlano,<br> hanno occhi e non vedono,</p> <p><sup>17</sup>hanno orecchi e non odono;<br> no, non c'è respiro nella loro bocca.</p> <p><sup>18</sup>Diventi come loro chi li fabbrica<br> e chiunque in essi confida.</p> <p><sup>19</sup>Benedici il Signore, casa d'Israele;<br> benedici il Signore, casa di Aronne;</p> <p><sup>20</sup>benedici il Signore, casa di Levi;<br> voi che temete il Signore, benedite il Signore.</p> <p><sup>21</sup>Da Sion, benedetto il Signore,<br> che abita in Gerusalemme!<br> <br> Alleluia.</p> <p></p>