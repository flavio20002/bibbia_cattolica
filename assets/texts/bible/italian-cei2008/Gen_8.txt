<div class="titoli">Nuovo inizio della creazione</div> <p><sup>1</sup>Dio si ricordò di Noè, di tutte le fiere e di tutti gli animali domestici che erano con lui nell'arca. Dio fece passare un vento sulla terra e le acque si abbassarono. <sup>2</sup>Le fonti dell'abisso e le cateratte del cielo furono chiuse e fu trattenuta la pioggia dal cielo; <sup>3</sup>le acque andarono via via ritirandosi dalla terra e calarono dopo centocinquanta giorni. <sup>4</sup>Nel settimo mese, il diciassette del mese, l'arca si posò sui monti dell'Araràt. <sup>5</sup>Le acque andarono via via diminuendo fino al decimo mese. Nel decimo mese, il primo giorno del mese, apparvero le cime dei monti. <br> <sup>6</sup>Trascorsi quaranta giorni, Noè aprì la finestra che aveva fatto nell'arca <sup>7</sup>e fece uscire un corvo. Esso uscì andando e tornando, finché si prosciugarono le acque sulla terra. <sup>8</sup>Noè poi fece uscire una colomba, per vedere se le acque si fossero ritirate dal suolo; <sup>9</sup>ma la colomba, non trovando dove posare la pianta del piede, tornò a lui nell'arca, perché c'era ancora l'acqua su tutta la terra. Egli stese la mano, la prese e la fece rientrare presso di sé nell'arca. <sup>10</sup>Attese altri sette giorni e di nuovo fece uscire la colomba dall'arca <sup>11</sup>e la colomba tornò a lui sul far della sera; ecco, essa aveva nel becco una tenera foglia di ulivo. Noè comprese che le acque si erano ritirate dalla terra. <sup>12</sup>Aspettò altri sette giorni, poi lasciò andare la colomba; essa non tornò più da lui. <br> <sup>13</sup>L'anno seicentouno della vita di Noè, il primo mese, il primo giorno del mese, le acque si erano prosciugate sulla terra; Noè tolse la copertura dell'arca ed ecco, la superficie del suolo era asciutta. <sup>14</sup>Nel secondo mese, il ventisette del mese, tutta la terra si era prosciugata. <br> <sup>15</sup>Dio ordinò a Noè: <sup>16</sup>«Esci dall'arca tu e tua moglie, i tuoi figli e le mogli dei tuoi figli con te. <sup>17</sup>Tutti gli animali d'ogni carne che hai con te, uccelli, bestiame e tutti i rettili che strisciano sulla terra, falli uscire con te, perché possano diffondersi sulla terra, siano fecondi e si moltiplichino su di essa». <br> <sup>18</sup>Noè uscì con i figli, la moglie e le mogli dei figli. <sup>19</sup>Tutti i viventi e tutto il bestiame e tutti gli uccelli e tutti i rettili che strisciano sulla terra, secondo le loro specie, uscirono dall'arca. <br></p> <p><sup>20</sup>Allora Noè edificò un altare al Signore; prese ogni sorta di animali puri e di uccelli puri e offrì olocausti sull'altare. <sup>21</sup>Il Signore ne odorò il profumo gradito e disse in cuor suo: «Non maledirò più il suolo a causa dell'uomo, perché ogni intento del cuore umano è incline al male fin dall'adolescenza; né colpirò più ogni essere vivente come ho fatto.<br> <br> <sup>22</sup>Finché durerà la terra,<br>seme e mèsse,<br>freddo e caldo,<br>estate e inverno,<br>giorno e notte<br>non cesseranno».<br></p>