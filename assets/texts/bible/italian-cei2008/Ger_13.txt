<div class="titoli">Gesto simbolico: la cintura</div> <p><sup>1</sup>Il Signore mi disse così: «Va' a comprarti una cintura di lino e mettitela ai fianchi senza immergerla nell'acqua». <sup>2</sup>Io comprai la cintura, secondo il comando del Signore, e me la misi ai fianchi.<br> <sup>3</sup>Poi la parola del Signore mi fu rivolta una seconda volta: <sup>4</sup>«Prendi la cintura che hai comprato e che porti ai fianchi e va' subito all'Eufrate e nascondila nella fessura di una pietra». <sup>5</sup>Io andai e la nascosi presso l'Eufrate, come mi aveva comandato il Signore. <sup>6</sup>Dopo molto tempo il Signore mi disse: «Àlzati, va' all'Eufrate e prendi di là la cintura che ti avevo comandato di nascondervi». <sup>7</sup>Io andai all'Eufrate, cercai e presi la cintura dal luogo in cui l'avevo nascosta; ed ecco, la cintura era marcita, non era più buona a nulla.<br> <sup>8</sup>Allora mi fu rivolta questa parola del Signore: <sup>9</sup>«Dice il Signore: In questo modo ridurrò in marciume l'orgoglio di Giuda e il grande orgoglio di Gerusalemme. <sup>10</sup>Questo popolo malvagio, che rifiuta di ascoltare le mie parole, che si comporta secondo la caparbietà del suo cuore e segue altri dèi per servirli e per adorarli, diventerà come questa cintura, che non è più buona a nulla. <sup>11</sup>Poiché, come questa cintura aderisce ai fianchi di un uomo, così io volli che aderisse a me tutta la casa d'Israele e tutta la casa di Giuda - oracolo del Signore -, perché fossero mio popolo, mia fama, mia lode e mia gloria, ma non mi ascoltarono.<br> </p> <div class="titoli">Come boccali di vino</div> <p><sup>12</sup>Dirai a questo popolo: Così dice il Signore, Dio d'Israele: Ogni boccale va riempito di vino. Essi ti diranno: «Non lo sappiamo forse che ogni boccale va riempito di vino?». <sup>13</sup>Tu allora risponderai loro: Così dice il Signore: Ecco, io renderò tutti ubriachi gli abitanti di questo paese, i re che siedono sul trono di Davide, i sacerdoti, i profeti e tutti gli abitanti di Gerusalemme. <sup>14</sup>Poi li sfracellerò, gli uni contro gli altri, i padri e i figli insieme. Oracolo del Signore. Non avrò pietà né li risparmierò né per compassione mi tratterrò dal distruggerli».</p> <div class="titoli">Deportazione di Giuda e del re</div> <p><sup>15</sup>Ascoltate e porgete l'orecchio,<br>non montate in superbia,<br>perché parla il Signore.<br> <sup>16</sup>Date gloria al Signore, vostro Dio,<br>prima che venga l'oscurità<br>e i vostri piedi inciampino sui monti,<br>al cadere della notte.<br>Voi aspettate la luce,<br>ma egli la ridurrà in tenebre<br>e la muterà in oscurità profonda!<br> <sup>17</sup>Se non ascolterete,<br>io piangerò in segreto la vostra superbia;<br>il mio occhio verserà lacrime,<br>perché sarà deportato il gregge del Signore.<br> <sup>18</sup>«Dite al re e alla regina madre:<br>«Sedete per terra,<br>poiché è caduta dalla vostra testa<br>la vostra preziosa corona».<br> <sup>19</sup>Le città del Negheb sono assediate, <br>nessuno le libera.<br>Tutto Giuda è stato deportato,<br>con una deportazione totale.<br> <sup>20</sup>Alza gli occhi e osserva<br>coloro che vengono dal settentrione;<br>dov'è il gregge che ti è stato consegnato,<br>le tue magnifiche pecore?<br> <sup>21</sup>Che cosa dirai quando ti saranno imposti come capi<br>coloro con cui avevi familiarizzato?<br>Non ti lamenterai per il dolore<br>come una partoriente?<br> <sup>22</sup>Se ti domandi in cuor tuo:<br>«Perché mi capita tutto questo?»,<br>è per l'enormità delle tue iniquità<br>che sono stati sollevati i lembi della tua veste<br>e il tuo corpo ha subìto violenza.<br> <sup>23</sup>Può un Etiope cambiare la pelle<br>o un leopardo le sue macchie?<br>Allo stesso modo: potrete fare il bene<br>voi, abituati a fare il male?<br> <sup>24</sup>Perciò vi disperderò come pula,<br>che vola via al vento del deserto.<br> <sup>25</sup>Questa è la tua sorte,<br>la parte che ti ho destinato<br>- oracolo del Signore -, <br>perché mi hai dimenticato<br>e hai confidato nella menzogna.<br> <sup>26</sup>Solleverò anch'io le tue vesti fino al volto,<br>così si vedrà la tua vergogna,<br> <sup>27</sup>i tuoi adultèri e i tuoi ammiccamenti,<br>l'ignominia della tua prostituzione!<br>Sulle colline e nei campi ho visto i tuoi orrori.<br>Guai a te, Gerusalemme, perché non ti purifichi!<br>Per quanto tempo ancora?».<br></p>