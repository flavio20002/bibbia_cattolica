<div class="titoli">Canto nuziale per il re e la regina</div> <p><sup>1</sup>Al maestro del coro. Su «I gigli». Dei figli di Core. Maskil. Canto d'amore.<br><br> <sup>2</sup>Liete parole mi sgorgano dal cuore:<br> io proclamo al re il mio poema,<br> la mia lingua è come stilo di scriba veloce.</p> <p><sup>3</sup>Tu sei il più bello tra i figli dell'uomo,<br> sulle tue labbra è diffusa la grazia,<br> perciò Dio ti ha benedetto per sempre.</p> <p><sup>4</sup>O prode, cingiti al fianco la spada,<br> tua gloria e tuo vanto,<br> <sup>5</sup>e avanza trionfante.</p> <p> Cavalca per la causa della verità,<br> della mitezza e della giustizia.<br> La tua destra ti mostri prodigi.</p> <p><sup>6</sup>Le tue frecce sono acute -<br> sotto di te cadono i popoli -,<br> colpiscono al cuore i nemici del re.</p> <p><sup>7</sup>Il tuo trono, o Dio, dura per sempre;<br> scettro di rettitudine è il tuo scettro regale.</p> <p><sup>8</sup>Ami la giustizia e la malvagità detesti:<br> Dio, il tuo Dio, ti ha consacrato<br> con olio di letizia, a preferenza dei tuoi compagni.</p> <p><sup>9</sup>Di mirra, àloe e cassia<br> profumano tutte le tue vesti;<br> da palazzi d'avorio ti rallegri<br> il suono di strumenti a corda.</p> <p><sup>10</sup>Figlie di re fra le tue predilette;<br> alla tua destra sta la regina, in ori di Ofir.</p> <p><sup>11</sup>Ascolta, figlia, guarda, porgi l'orecchio:<br> dimentica il tuo popolo e la casa di tuo padre;</p> <p><sup>12</sup>il re è invaghito della tua bellezza.<br> È lui il tuo signore: rendigli omaggio.</p> <p><sup>13</sup>Gli abitanti di Tiro portano doni,<br> i più ricchi del popolo cercano il tuo favore.</p> <p><sup>14</sup>Entra la figlia del re: è tutta splendore,<br> tessuto d'oro è il suo vestito.</p> <p><sup>15</sup>È condotta al re in broccati preziosi;<br> dietro a lei le vergini, sue compagne,<br> a te sono presentate;</p> <p><sup>16</sup>condotte in gioia ed esultanza,<br> sono presentate nel palazzo del re.</p> <p><sup>17</sup>Ai tuoi padri succederanno i tuoi figli;<br> li farai prìncipi di tutta la terra.</p> <p><sup>18</sup>Il tuo nome voglio far ricordare per tutte le generazioni;<br> così i popoli ti loderanno in eterno, per sempre.</p> <p></p>