<div class="titoli">Missione del profeta</div> <p><sup>1</sup>Lo spirito del Signore Dio è su di me,<br>perché il Signore mi ha consacrato con l'unzione;<br>mi ha mandato a portare il lieto annuncio ai miseri,<br>a fasciare le piaghe dei cuori spezzati,<br>a proclamare la libertà degli schiavi,<br>la scarcerazione dei prigionieri,<br> <sup>2</sup>a promulgare l'anno di grazia del Signore,<br>il giorno di vendetta del nostro Dio,<br>per consolare tutti gli afflitti,<br> <sup>3</sup>per dare agli afflitti di Sion<br>una corona invece della cenere,<br>olio di letizia invece dell'abito da lutto,<br>veste di lode invece di uno spirito mesto.<br>Essi si chiameranno querce di giustizia,<br>piantagione del Signore, per manifestare la sua gloria.<br> <sup>4</sup>Riedificheranno le rovine antiche,<br>ricostruiranno i vecchi ruderi,<br>restaureranno le città desolate,<br>i luoghi devastati dalle generazioni passate.<br> <sup>5</sup>Ci saranno estranei a pascere le vostre greggi<br>e figli di stranieri saranno vostri contadini e vignaioli.<br> <sup>6</sup>Voi sarete chiamati sacerdoti del Signore,<br>ministri del nostro Dio sarete detti.<br>Vi nutrirete delle ricchezze delle nazioni,<br>vi vanterete dei loro beni.<br> <sup>7</sup>Invece della loro vergogna riceveranno il doppio,<br>invece dell'insulto avranno in sorte grida di gioia;<br>per questo erediteranno il doppio nella loro terra,<br>avranno una gioia eterna.<br> <sup>8</sup>Perché io sono il Signore che amo il diritto<br>e odio la rapina e l'ingiustizia:<br>io darò loro fedelmente il salario,<br>concluderò con loro un'alleanza eterna.<br> <sup>9</sup>Sarà famosa tra le genti la loro stirpe,<br>la loro discendenza in mezzo ai popoli.<br>Coloro che li vedranno riconosceranno<br>che essi sono la stirpe benedetta dal Signore.<br> <sup>10</sup>Io gioisco pienamente nel Signore,<br>la mia anima esulta nel mio Dio,<br>perché mi ha rivestito delle vesti della salvezza,<br>mi ha avvolto con il mantello della giustizia,<br>come uno sposo si mette il diadema<br>e come una sposa si adorna di gioielli.<br> <sup>11</sup>Poiché, come la terra produce i suoi germogli<br>e come un giardino fa germogliare i suoi semi,<br>così il Signore Dio farà germogliare la giustizia<br>e la lode davanti a tutte le genti.<br></p>