<div class="titoli">Contro Gerusalemme</div> <p><sup>1</sup>Guai alla città ribelle e impura,<br>alla città che opprime!<br> <sup>2</sup>Non ha ascoltato la voce,<br>non ha accettato la correzione.<br>Non ha confidato nel Signore,<br>non si è rivolta al suo Dio.<br> <sup>3</sup>I suoi capi in mezzo ad essa<br>sono leoni ruggenti,<br>i suoi giudici sono lupi di sera,<br>che non hanno rosicchiato al mattino.<br> <sup>4</sup>I suoi profeti sono boriosi,<br>uomini fraudolenti.<br>I suoi sacerdoti profanano le cose sacre,<br>violano la legge.<br> <sup>5</sup>In mezzo ad essa il Signore è giusto,<br>non commette iniquità;<br>ogni mattino dà il suo giudizio,<br>come la luce che non viene mai meno,<br>ma l'iniquo non conosce vergogna.<br> </p> <div class="titoli">GIUDIZIO E SALVEZZA PER ISRAELE E PER LE NAZIONI</div> <div class="titoli">Giudizio delle nazioni e ostinazione di Gerusalemme</div> <p><sup>6</sup>«Ho eliminato le nazioni,<br>le loro torri sono state distrutte;<br>ho reso deserte le loro strade,<br>non c'è neppure un passante,<br>sono state devastate le loro città<br>e nessuno le abita più.<br> <sup>7</sup>Io pensavo: «Almeno ora mi temerà,<br>accoglierà la correzione!<br>Così la sua abitazione non sarà colpita<br>da tutte le punizioni che le avevo inflitto».<br>Ma invece si sono affrettati<br>a pervertire di nuovo ogni loro azione.<br> <sup>8</sup>Perciò aspettatemi <br>- oracolo del Signore -<br>quando mi leverò per accusare,<br>perché ho decretato di radunare le nazioni,<br>di convocare i regni,<br>per riversare su di loro la mia collera,<br>tutta la mia ira ardente;<br>poiché dal fuoco della mia gelosia<br>sarà consumata tutta la terra.<br> </p> <div class="titoli">Purificazione delle nazioni e salvezza per Gerusalemme</div> <p><sup>9</sup>Allora io darò ai popoli un labbro puro,<br>perché invochino tutti il nome del Signore<br>e lo servano tutti sotto lo stesso giogo.<br> <sup>10</sup>Da oltre i fiumi di Etiopia<br>coloro che mi pregano,<br>tutti quelli che ho disperso, mi porteranno offerte.<br> <sup>11</sup>In quel giorno non avrai vergogna<br>di tutti i misfatti commessi contro di me,<br>perché allora allontanerò da te<br>tutti i superbi gaudenti,<br>e tu cesserai di inorgoglirti<br>sopra il mio santo monte.<br> <sup>12</sup>Lascerò in mezzo a te<br>un popolo umile e povero».<br>Confiderà nel nome del Signore<br> <sup>13</sup>il resto d'Israele.<br>Non commetteranno più iniquità<br>e non proferiranno menzogna;<br>non si troverà più nella loro bocca<br>una lingua fraudolenta.<br>Potranno pascolare e riposare<br>senza che alcuno li molesti.<br> </p> <div class="titoli">Canto di Gioia per Gerusalemme</div> <p><sup>14</sup>Rallégrati, figlia di Sion,<br>grida di gioia, Israele,<br>esulta e acclama con tutto il cuore,<br>figlia di Gerusalemme!<br> <sup>15</sup>Il Signore ha revocato la tua condanna,<br>ha disperso il tuo nemico.<br>Re d'Israele è il Signore in mezzo a te,<br>tu non temerai più alcuna sventura.<br> <sup>16</sup>In quel giorno si dirà a Gerusalemme:<br>«Non temere, Sion, non lasciarti cadere le braccia!<br> <sup>17</sup>Il Signore, tuo Dio, in mezzo a te<br>è un salvatore potente.<br>Gioirà per te,<br>ti rinnoverà con il suo amore,<br>esulterà per te con grida di gioia».<br> </p> <div class="titoli">Ritorno dei dispersi</div> <p><sup>18</sup>«Io raccoglierò gli afflitti,<br>privati delle feste e lontani da te.<br>Sono la vergogna che grava su di te.<br> <sup>19</sup>Ecco, in quel tempo io mi occuperò<br>di tutti i tuoi oppressori.<br>Soccorrerò gli zoppicanti, radunerò i dispersi,<br>li farò oggetto di lode e di fama<br>dovunque sulla terra sono stati oggetto di vergogna.<br> <sup>20</sup>In quel tempo io vi guiderò,<br>in quel tempo vi radunerò<br>e vi darò fama e lode<br>fra tutti i popoli della terra,<br>quando, davanti ai vostri occhi,<br>ristabilirò le vostre sorti», dice il Signore.</p>