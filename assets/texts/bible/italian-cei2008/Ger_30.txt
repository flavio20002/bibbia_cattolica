<div class="titoli">Libro della consolazione</div> <p><sup>1</sup>Parola rivolta a Geremia da parte del Signore: <sup>2</sup>«Così dice il Signore, Dio d'Israele: Scriviti in un libro tutte le cose che ti ho detto, <sup>3</sup>perché, ecco, verranno giorni - oracolo del Signore -, nei quali cambierò la sorte del mio popolo, d'Israele e di Giuda - dice il Signore - e li ricondurrò nella terra che ho concesso ai loro padri e ne prenderanno possesso». <sup>4</sup>Queste sono le parole che il Signore pronunciò riguardo a Israele e a Giuda:</p> <p><sup>5</sup>«Così dice il Signore:<br>Si ode un grido di spavento,<br>di terrore, non di pace.<br> <sup>6</sup>Provate a vedere se un maschio può partorire.<br>Perché allora vedo tutti gli uomini<br>con le mani sui fianchi come una partoriente?<br>Perché ogni faccia è stravolta, impallidita?<br>Ohimè! <sup>7</sup>Grande è quel giorno,<br>non ce n'è uno simile!<br>Sarà un tempo di angoscia per Giacobbe,<br>ma ne uscirà salvo.</p> <p><sup>8</sup>In quel giorno - oracolo del Signore degli eserciti - romperò il giogo togliendolo dal suo collo, spezzerò le sue catene; non serviranno più gli stranieri. <sup>9</sup>Serviranno il Signore, loro Dio, e Davide, loro re, che farò sorgere in mezzo a loro.</p> <p><sup>10</sup>Ma tu non temere, Giacobbe, mio servo<br>- oracolo del Signore -,<br>non abbatterti, Israele,<br>perché io libererò te dalla terra lontana,<br>la tua discendenza dalla terra del suo esilio.<br>Giacobbe ritornerà e avrà riposo,<br>vivrà tranquillo e nessuno lo molesterà,<br> <sup>11</sup>perché io sono con te per salvarti.<br>Oracolo del Signore.<br>Sterminerò tutte le nazioni<br>tra le quali ti ho disperso,<br>ma non sterminerò te;<br>ti castigherò secondo giustizia,<br>non ti lascerò del tutto impunito.<br> <sup>12</sup>Così dice il Signore:<br>La tua ferita è incurabile,<br>la tua piaga è molto grave.<br> <sup>13</sup>Nessuno ti fa giustizia;<br>per un'ulcera vi sono rimedi,<br>ma non c'è guarigione per te.<br> <sup>14</sup>Ti hanno dimenticato tutti i tuoi amanti,<br>non ti cercano più;<br>poiché ti ho colpito come colpisce un nemico,<br>con un castigo spietato,<br>per la tua grande iniquità,<br>perché sono cresciuti i tuoi peccati.<br> <sup>15</sup>Perché gridi per la tua ferita?<br>Incurabile è la tua piaga.<br>Ti ho trattato così <br>per la tua grande iniquità,<br>perché sono cresciuti i tuoi peccati.<br> <sup>16</sup>Però quanti ti divorano saranno divorati,<br>i tuoi oppressori andranno tutti in schiavitù;<br>i tuoi saccheggiatori saranno saccheggiati,<br>diverranno preda quanti ti hanno depredato.<br> <sup>17</sup>Curerò infatti la tua ferita<br>e ti guarirò dalle tue piaghe<br>- oracolo del Signore -, <br>poiché ti chiamano la ripudiata, o Sion,<br>quella che nessuno ricerca.<br> <sup>18</sup>Così dice il Signore:<br>Ecco, cambierò la sorte delle tende di Giacobbe<br>e avrò compassione delle sue dimore.<br>Sulle sue rovine sarà ricostruita la città<br>e il palazzo sorgerà al suo giusto posto.<br> <sup>19</sup>Vi risuoneranno inni di lode,<br>voci di gente in festa.<br>Li farò crescere e non diminuiranno,<br>li onorerò e non saranno disprezzati;<br> <sup>20</sup>i loro figli saranno come un tempo,<br>la loro assemblea sarà stabile dinanzi a me,<br>mentre punirò tutti i loro oppressori.<br> <sup>21</sup>Avranno come capo uno di loro,<br>un sovrano uscito dal loro popolo;<br>io lo farò avvicinare a me ed egli si accosterà.<br>Altrimenti chi rischierebbe la vita<br>per avvicinarsi a me? <br>Oracolo del Signore.<br> <sup>22</sup>Voi sarete il mio popolo<br>e io sarò il vostro Dio.<br> <sup>23</sup>Ecco la tempesta del Signore,<br>il suo furore si scatena;<br>una tempesta travolgente<br>turbina sul capo dei malvagi.<br> <sup>24</sup>Non cesserà l'ira ardente del Signore,<br>finché non abbia compiuto e attuato<br>i progetti del suo cuore.<br>Alla fine dei giorni lo comprenderete pienamente!<br></p>>