<div class="titoli">Giosuè e Caleb</div> <p><sup>1</sup>Valoroso in guerra fu Giosuè, figlio di Nun,<br>successore di Mosè nell'ufficio profetico;<br>secondo il suo nome, <br>egli fu grande per la salvezza degli eletti di Dio,<br>compiendo la vendetta contro i nemici insorti,<br>per assegnare l'eredità a Israele.<br> <sup>2</sup>Com'era glorioso quando alzava le sue braccia<br>e brandiva la spada contro le città!<br> <sup>3</sup>Chi prima di lui era stato così saldo?<br>Egli guidava le guerre del Signore.<br> <sup>4</sup>Al suo comando non si arrestò forse il sole<br>e un giorno divenne lungo come due?<br> <sup>5</sup>Egli invocò l'Altissimo, il Sovrano,<br>mentre i nemici lo premevano da ogni parte;<br>lo esaudì il Signore grande<br>con una grandinata di pietre poderose.<br> <sup>6</sup>Egli piombò sulla nazione nemica<br>e nella discesa distrusse gli avversari,<br>perché le nazioni conoscessero tutte le sue armi<br>e che la loro guerra era contro il Signore.<br>Egli infatti marciò dietro al Sovrano<br> <sup>7</sup>e nei giorni di Mosè compì un'opera di misericordia:<br>egli e Caleb, figlio di Iefunnè,<br>opponendosi all'assemblea,<br>impedendo che il popolo peccasse<br>e calmando le maligne mormorazioni.<br> <sup>8</sup>Solo loro due furono salvati<br>fra i seicentomila fanti,<br>per far entrare il popolo nell'eredità,<br>nella terra in cui scorrono latte e miele.<br> <sup>9</sup>Il Signore concesse a Caleb una forza<br>che l'assistette sino alla vecchiaia,<br>perché raggiungesse le alture del paese;<br>così la sua discendenza possedette l'eredità,<br> <sup>10</sup>affinché tutti i figli d'Israele sapessero<br>che è bene seguire il Signore.</p> <div class="titoli">I giudici</div> <p><sup>11</sup>Ci sono poi i giudici, ciascuno con il suo nome:<br>di coloro il cui cuore non commise infedeltà<br>e di quanti non si allontanarono dal Signore,<br>sia il loro ricordo in benedizione!<br> <sup>12</sup>Le loro ossa rifioriscano dalla loro tomba<br>e il loro nome si rinnovi nei figli,<br>perché essi sono già glorificati.</p> <div class="titoli">Samuele</div> <p><sup>13</sup>Samuele, amato dal suo Signore,<br>profeta del Signore, istituì la monarchia<br>e unse dei prìncipi sul suo popolo.<br> <sup>14</sup>Secondo la legge del Signore governò l'assemblea<br>e il Signore volse lo sguardo benevolo su Giacobbe.<br> <sup>15</sup>Per la sua fedeltà si dimostrò profeta<br>e per le sue parole fu riconosciuto veggente degno di fede.<br> <sup>16</sup>Egli invocò il Signore, il Sovrano,<br>quando i nemici lo premevano all'intorno,<br>con l'offerta di un agnello da latte.<br> <sup>17</sup>Il Signore tuonò dal cielo<br>e con grande fragore fece udire la sua voce;<br> <sup>18</sup>sterminò i capi degli abitanti di Tiro<br>e tutti i prìncipi dei Filistei.<br> <sup>19</sup>Prima dell'ora del suo sonno eterno <br>attestò davanti al Signore e al suo unto:<br>«Né denari né sandali<br>ho preso da alcuno»,<br>e nessuno poté contraddirlo.<br> <sup>20</sup>Ancora dopo che si fu addormentato profetizzò,<br>predicendo al re la sua fine;<br>anche dal sepolcro levò la sua voce<br>per cancellare con una profezia l'iniquità del popolo.<br></p>