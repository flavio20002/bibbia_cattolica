<div class="titoli">INDIRIZZO E SALUTO</div> <p><sup>1</sup>Paolo, apostolo di Cristo Gesù per comando di Dio nostro salvatore e di Cristo Gesù nostra speranza, <sup>2</sup>a Timòteo, vero figlio mio nella fede: grazia, misericordia e pace da Dio Padre e da Cristo Gesù Signore nostro.<br> </p> <div class="titoli">COMBATTI LA BUONA BATTAGLIA</div> <div class="titoli">I falsi maestri</div> <p><sup>3</sup>Partendo per la Macedonia, ti raccomandai di rimanere a Èfeso perché tu ordinassi a taluni di non insegnare dottrine diverse <sup>4</sup>e di non aderire a favole e a genealogie interminabili, le quali sono più adatte a vane discussioni che non al disegno di Dio, che si attua nella fede. <sup>5</sup>Lo scopo del comando è però la carità, che nasce da un cuore puro, da una buona coscienza e da una fede sincera. <sup>6</sup>Deviando da questa linea, alcuni si sono perduti in discorsi senza senso, <sup>7</sup>pretendendo di essere dottori della Legge, mentre non capiscono né quello che dicono né ciò di cui sono tanto sicuri.<br> <sup>8</sup>Noi sappiamo che la Legge è buona, purché se ne faccia un uso legittimo, <sup>9</sup>nella convinzione che la Legge non è fatta per il giusto, ma per gli iniqui e i ribelli, per gli empi e i peccatori, per i sacrìleghi e i profanatori, per i parricidi e i matricidi, per gli assassini, <sup>10</sup>i fornicatori, i sodomiti, i mercanti di uomini, i bugiardi, gli spergiuri e per ogni altra cosa contraria alla sana dottrina, <sup>11</sup>secondo il vangelo della gloria del beato Dio, che mi è stato affidato.<br> </p> <div class="titoli">Vocazione di Paolo</div> <p><sup>12</sup>Rendo grazie a colui che mi ha reso forte, Cristo Gesù Signore nostro, perché mi ha giudicato degno di fiducia mettendo al suo servizio me, <sup>13</sup>che prima ero un bestemmiatore, un persecutore e un violento. Ma mi è stata usata misericordia, perché agivo per ignoranza, lontano dalla fede, <sup>14</sup>e così la grazia del Signore nostro ha sovrabbondato insieme alla fede e alla carità che è in Cristo Gesù.<br> <sup>15</sup>Questa parola è degna di fede e di essere accolta da tutti: Cristo Gesù è venuto nel mondo per salvare i peccatori, il primo dei quali sono io. <sup>16</sup>Ma appunto per questo ho ottenuto misericordia, perché Cristo Gesù ha voluto in me, per primo, dimostrare tutta quanta la sua magnanimità, e io fossi di esempio a quelli che avrebbero creduto in lui per avere la vita eterna.<br> <sup>17</sup>Al Re dei secoli, incorruttibile, invisibile e unico Dio, onore e gloria nei secoli dei secoli. Amen.<br> </p> <div class="titoli">Responsabilità di Timòteo</div> <p><sup>18</sup>Questo è l'ordine che ti do, figlio mio Timòteo, in accordo con le profezie già fatte su di te, perché, fondato su di esse, tu combatta la buona battaglia, <sup>19</sup>conservando la fede e una buona coscienza. Alcuni, infatti, avendola rinnegata, hanno fatto naufragio nella fede; <sup>20</sup>tra questi Imeneo e Alessandro, che ho consegnato a Satana, perché imparino a non bestemmiare.<br></p>