<div class="titoli">SALUTO E AUGURIO</div> <p><sup>1</sup>Paolo, apostolo di Cristo Gesù per volontà di Dio, ai santi che sono a Èfeso credenti in Cristo Gesù: <sup>2</sup>grazia a voi e pace da Dio, Padre nostro, e dal Signore Gesù Cristo.<br> </p> <div class="titoli">SALVATI IN CRISTO</div> <div class="titoli">Scelti secondo un disegno d'amore</div> <p class="rientrato"><sup>3</sup>Benedetto Dio, Padre del Signore nostro Gesù Cristo,<br>che ci ha benedetti con ogni benedizione spirituale nei cieli in Cristo.<br> <sup>4</sup>In lui ci ha scelti prima della creazione del mondo<br>per essere santi e immacolati di fronte a lui nella carità,<br> <sup>5</sup>predestinandoci a essere per lui figli adottivi<br>mediante Gesù Cristo,<br>secondo il disegno d'amore della sua volontà,<br> <sup>6</sup>a lode dello splendore della sua grazia,<br>di cui ci ha gratificati nel Figlio amato.<br> <sup>7</sup>In lui, mediante il suo sangue,<br>abbiamo la redenzione, il perdono delle colpe,<br>secondo la ricchezza della sua grazia.<br> <sup>8</sup>Egli l'ha riversata in abbondanza su di noi<br>con ogni sapienza e intelligenza,<br> <sup>9</sup>facendoci conoscere il mistero della sua volontà,<br>secondo la benevolenza che in lui si era proposto<br> <sup>10</sup>per il governo della pienezza dei tempi:<br>ricondurre al Cristo, unico capo, tutte le cose,<br>quelle nei cieli e quelle sulla terra.<br> <sup>11</sup>In lui siamo stati fatti anche eredi,<br>predestinati - secondo il progetto di colui<br>che tutto opera secondo la sua volontà -<br> <sup>12</sup>a essere lode della sua gloria,<br>noi, che già prima abbiamo sperato nel Cristo.<br> <sup>13</sup>In lui anche voi,<br>dopo avere ascoltato la parola della verità,<br>il Vangelo della vostra salvezza,<br>e avere in esso creduto, <br>avete ricevuto il sigillo dello Spirito Santo che era stato promesso,<br> <sup>14</sup>il quale è caparra della nostra eredità,<br>in attesa della completa redenzione<br>di coloro che Dio si è acquistato a lode della sua gloria.<br> </p> <div class="titoli">Preghiera di ringraziamento e di lode</div> <p><sup>15</sup>Perciò anch'io, avendo avuto notizia della vostra fede nel Signore Gesù e dell'amore che avete verso tutti i santi, <sup>16</sup>continuamente rendo grazie per voi ricordandovi nelle mie preghiere, <sup>17</sup>affinché il Dio del Signore nostro Gesù Cristo, il Padre della gloria, vi dia uno spirito di sapienza e di rivelazione per una profonda conoscenza di lui; <sup>18</sup>illumini gli occhi del vostro cuore per farvi comprendere a quale speranza vi ha chiamati, quale tesoro di gloria racchiude la sua eredità fra i santi <sup>19</sup>e qual è la straordinaria grandezza della sua potenza verso di noi, che crediamo, secondo l'efficacia della sua forza e del suo vigore.<br> <sup>20</sup>Egli la manifestò in Cristo,<br>quando lo risuscitò dai morti<br>e lo fece sedere alla sua destra nei cieli,<br> <sup>21</sup>al di sopra di ogni Principato e Potenza,<br>al di sopra di ogni Forza e Dominazione<br>e di ogni nome che viene nominato<br>non solo nel tempo presente ma anche in quello futuro.<br> <sup>22</sup><i>Tutto infatti egli ha messo sotto i suoi piedi<br></i>e lo ha dato alla Chiesa come capo su tutte le cose:<br> <sup>23</sup>essa è il corpo di lui,<br>la pienezza di colui che è il perfetto compimento di tutte le cose.<br></p>