<div class="titoli">Elogio di Mardocheo</div> <p><sup>1</sup>Il re impose tributi a tutto il regno sia per terra che per mare. <sup>2</sup>La sua potenza e il suo valore, la ricchezza e la gloria del suo regno, tutto sta scritto nel libro del re dei Persiani e dei Medi, a memoria. <sup>3a</sup>E Mardocheo disse: «Queste cose sono avvenute per volere di Dio. <sup>3b</sup>Mi ricordo infatti del sogno che ebbi circa le cose di cui sto parlando: neppure un loro dettaglio è stato tralasciato. <sup>3c</sup>La piccola sorgente che divenne un fiume, la luce che spuntò, il sole e l'acqua copiosa: questo fiume è Ester, che il re ha sposato e costituito regina. <sup>3d</sup>I due draghi siamo io e Aman. <sup>3e</sup>Le nazioni sono quelle che si coalizzarono per distruggere il nome dei Giudei. <sup>3f</sup>La mia nazione è Israele, quelli che elevarono le loro grida a Dio e furono salvati. Sì, il Signore ha salvato il suo popolo, ci ha liberati da tutti questi mali; Dio ha operato segni e prodigi grandi, quali non sono accaduti mai tra le nazioni. <sup>3g</sup>Così egli gettò due sorti: una per il popolo di Dio e una per tutte le nazioni. <sup>3h</sup>Queste due sorti si sono realizzate nell'ora, nel momento opportuno, nel giorno del giudizio al cospetto di Dio e in tutte le nazioni. <sup>3i</sup>Dio allora si ricordò del suo popolo e rese giustizia alla sua eredità. <sup>3k</sup>Questi giorni del mese di Adar, il quattordici e il quindici dello stesso mese, saranno celebrati con riunioni, gioia e letizia davanti a Dio, di generazione in generazione, per sempre, nel suo popolo Israele».<br> <sup>3l</sup>Nell'anno quarto del re Tolomeo e di Cleopatra, Dositeo, che diceva di essere sacerdote e levita, e Tolomeo, suo figlio, portarono in Egitto la presente lettera sui Purìm, e dissero che si trattava della lettera autentica tradotta da Lisìmaco, figlio di Tolomeo, residente a Gerusalemme.<br></p>