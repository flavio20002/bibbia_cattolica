<div class="titoli">Storia di Giacobbe e colpe d'Israele</div> <p><sup>1</sup>Èfraim mi raggira con menzogne<br>e la casa d'Israele con frode.<br>Ma Giuda è ancora con Dio<br>e resta fedele al Santo».<br> <sup>2</sup>Èfraim si pasce di vento<br>e insegue il vento d'oriente,<br>ogni giorno moltiplica menzogne e violenze;<br>fanno alleanze con l'Assiria<br>e portano olio in Egitto.<br> <sup>3</sup>Il Signore è in causa con Giuda<br>e punirà Giacobbe per la sua condotta,<br>lo ripagherà secondo le sue azioni.<br> <sup>4</sup>Egli nel grembo materno soppiantò il fratello<br>e da adulto lottò con Dio,<br> <sup>5</sup>lottò con l'angelo e vinse,<br>pianse e domandò grazia.<br>Lo ritrovò a Betel<br>e là gli parlò.<br> <sup>6</sup>Signore, Dio degli eserciti,<br>Signore è il nome con cui celebrarlo.<br> <sup>7</sup>Tu ritorna al tuo Dio,<br>osserva la bontà e la giustizia<br>e poni sempre nel tuo Dio la tua speranza.<br> <sup>8</sup>Canaan tiene in mano bilance false,<br>ama frodare.<br> <sup>9</sup>Èfraim ha detto: «Sono ricco,<br>mi sono fatto una fortuna;<br>malgrado tutti i miei guadagni,<br>non troveranno in me una colpa che sia peccato».<br> <sup>10</sup>«Eppure io sono il Signore, tuo Dio,<br>fin dal paese d'Egitto.<br>Ti farò ancora abitare sotto le tende,<br>come ai giorni dell'incontro nel deserto.<br> <sup>11</sup>Io parlerò ai profeti,<br>moltiplicherò le visioni<br>e per mezzo dei profeti parlerò con parabole».<br> <sup>12</sup>Se Gàlaad è una iniquità,<br>i suoi abitanti non sono che menzogna;<br>in Gàlgala si sacrifica ai tori,<br>perciò i loro altari<br>saranno come mucchi di pietre<br>nei solchi dei campi.<br> <sup>13</sup>Giacobbe fuggì nella regione di Aram,<br>Israele prestò servizio per una donna<br>e per una donna fece il guardiano di bestiame.<br> <sup>14</sup>Per mezzo di un profeta<br>il Signore fece uscire Israele dall'Egitto,<br>e per mezzo di un profeta lo custodì.<br> <sup>15</sup>Èfraim provocò Dio amaramente,<br>il Signore gli farà ricadere addosso<br>il sangue versato<br>e lo ripagherà della sua offesa.<br></p>