<div class="titoli">Vita coerente con la fede</div> <p><sup>1</sup>Tu però insegna quello che è conforme alla sana dottrina. <sup>2</sup>Gli uomini anziani siano sobri, dignitosi, saggi, saldi nella fede, nella carità e nella pazienza. <sup>3</sup>Anche le donne anziane abbiano un comportamento santo: non siano maldicenti né schiave del vino; sappiano piuttosto insegnare il bene, <sup>4</sup>per formare le giovani all'amore del marito e dei figli, <sup>5</sup>a essere prudenti, caste, dedite alla famiglia, buone, sottomesse ai propri mariti, perché la parola di Dio non venga screditata.<br> <sup>6</sup>Esorta ancora i più giovani a essere prudenti, <sup>7</sup>offrendo te stesso come esempio di opere buone: integrità nella dottrina, dignità, <sup>8</sup>linguaggio sano e irreprensibile, perché il nostro avversario resti svergognato, non avendo nulla di male da dire contro di noi. <sup>9</sup>Esorta gli schiavi a essere sottomessi ai loro padroni in tutto; li accontentino e non li contraddicano, <sup>10</sup>non rubino, ma dimostrino fedeltà assoluta, per fare onore in tutto alla dottrina di Dio, nostro salvatore.<br> </p> <div class="titoli">NELL'ATTESA DELLA BEATA SPERANZA</div> <div class="titoli">E' apparsa la bontà di Dio</div> <p><sup>11</sup>È apparsa infatti la grazia di Dio, che porta salvezza a tutti gli uomini <sup>12</sup>e ci insegna a rinnegare l'empietà e i desideri mondani e a vivere in questo mondo con sobrietà, con giustizia e con pietà, <sup>13</sup>nell'attesa della beata speranza e della manifestazione della gloria del nostro grande Dio e salvatore Gesù Cristo. <sup>14</sup>Egli ha dato se stesso per noi, per riscattarci da ogni iniquità e formare per sé un popolo puro che gli appartenga, pieno di zelo per le opere buone.<br> <sup>15</sup>Questo devi insegnare, raccomandare e rimproverare con tutta autorità. Nessuno ti disprezzi!<br></p>