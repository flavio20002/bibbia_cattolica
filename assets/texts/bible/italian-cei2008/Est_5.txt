<sup>1</sup>Il terzo giorno, quando ebbe finito di pregare, ella si tolse gli abiti servili e si rivestì di quelli sontuosi. <p></p> <p><sup>1a</sup>Fattasi splendida, invocò quel Dio che su tutti veglia e tutti salva, e prese con sé due ancelle. Su di una si appoggiava con apparente mollezza, mentre l'altra la seguiva sollevando il manto di lei. <sup>1b</sup>Era rosea nel fiore della sua bellezza: il suo viso era lieto, come ispirato a benevolenza, ma il suo cuore era oppresso dalla paura. <sup>1c</sup>Attraversate tutte le porte, si fermò davanti al re. Egli stava seduto sul suo trono regale e rivestiva i suoi ornamenti ufficiali: era tutto splendente di oro e di pietre preziose e aveva un aspetto che incuteva paura. <sup>1d</sup>Alzato il viso, che la sua maestà rendeva fiammeggiante, al culmine della collera la guardò. La regina cadde a terra, in un attimo di svenimento, mutò colore e si curvò sulla testa dell'ancella che l'accompagnava. <sup>1e</sup>Dio volse a dolcezza l'animo del re: ansioso, balzò dal trono, la prese tra le braccia, fino a quando ella non si fu rialzata, e la confortava con parole rassicuranti, dicendole: <sup>1f</sup>«Che c'è, Ester? Io sono tuo fratello; coraggio, tu non morirai, perché il nostro decreto è solo per la gente comune. Avvicìnati!».</p> <p><sup>2a</sup>Gli disse: «Ti ho visto, signore, come un angelo di Dio e il mio cuore è rimasto sconvolto per timore della tua gloria: tu sei ammirevole, signore, e il tuo volto è pieno d'incanto». <sup>2b</sup>Mentre parlava, cadde svenuta; il re si turbò e tutti i suoi servi cercavano di rincuorarla. <br> <sup>2</sup>Alzato lo scettro d'oro, lo posò sul collo di lei, la baciò e le disse: «Parlami!». <br> <sup>3</sup>Allora il re le disse: «Che cosa vuoi, Ester, e qual è la tua richiesta? Fosse pure metà del mio regno, sarà tua». <sup>4</sup>Ester rispose: «Oggi è un giorno speciale per me: se così piace al re, venga egli con Aman al banchetto che oggi io darò». <sup>5</sup>Disse il re: «Fate venire presto Aman, per compiere quello che Ester ha detto».<br>E ambedue vennero al banchetto di cui aveva parlato Ester. <sup>6</sup>Mentre si beveva, il re rivolto a Ester disse: «Che cosa c'è, regina Ester? Ti sarà concesso tutto quello che chiedi». <sup>7</sup>Rispose: «Ecco la mia domanda e la mia richiesta: <sup>8</sup>se ho trovato grazia davanti al re, venga anche domani con Aman al banchetto che io darò per loro, e domani farò come ho fatto oggi».<br> <sup>9</sup>Aman era uscito dal re, contento, euforico; ma quando nel cortile della reggia vide Mardocheo, il Giudeo, si adirò fortemente. <sup>10</sup>Tornato a casa sua, chiamò gli amici e Zosara, sua moglie. <sup>11</sup>Mostrò loro le sue ricchezze e il potere del quale il re l'aveva investito: gli aveva dato il primo posto e il governo del regno. <sup>12</sup>Disse Aman: «Al banchetto la regina non ha invitato altri che me insieme al re, e io sono invitato per domani. <sup>13</sup>Ma questo non mi piace, fin quando vedrò Mardocheo, il Giudeo, nel cortile della reggia». <sup>14</sup>Zosara, sua moglie, e gli amici gli dissero: «Fa' preparare un palo alto cinquanta cubiti e domani mattina dì al re di farvi impiccare Mardocheo; poi tu va' al banchetto con il re e stai allegro». La cosa piacque ad Aman, e si preparò il palo.<br></p>