<div class="titoli">L'amore di Dio fa ritornare Israele</div> <p><sup>1</sup>Ora così dice il Signore che ti ha creato, o Giacobbe,<br>che ti ha plasmato, o Israele:<br>«Non temere, perché io ti ho riscattato,<br>ti ho chiamato per nome: tu mi appartieni.<br> <sup>2</sup>Se dovrai attraversare le acque, sarò con te,<br>i fiumi non ti sommergeranno;<br>se dovrai passare in mezzo al fuoco, non ti scotterai,<br>la fiamma non ti potrà bruciare,<br> <sup>3</sup>poiché io sono il Signore, tuo Dio,<br>il Santo d'Israele, il tuo salvatore.<br>Io do l'Egitto come prezzo per il tuo riscatto,<br>l'Etiopia e Seba al tuo posto.<br> <sup>4</sup>Perché tu sei prezioso ai miei occhi,<br>perché sei degno di stima e io ti amo,<br>do uomini al tuo posto<br>e nazioni in cambio della tua vita.<br> <sup>5</sup>Non temere, perché io sono con te;<br>dall'oriente farò venire la tua stirpe,<br>dall'occidente io ti radunerò.<br> <sup>6</sup>Dirò al settentrione: «Restituisci»,<br>e al mezzogiorno: «Non trattenere;<br>fa' tornare i miei figli da lontano<br>e le mie figlie dall'estremità della terra,<br> <sup>7</sup>quelli che portano il mio nome<br>e che per la mia gloria ho creato<br>e plasmato e anche formato».<br> </p> <div class="titoli">Israele è testimone di Dio</div> <p><sup>8</sup>Fa' uscire il popolo cieco, che pure ha occhi,<br>i sordi, che pure hanno orecchi.<br> <sup>9</sup>Si radunino insieme tutti i popoli<br>e si raccolgano le nazioni.<br>Chi può annunciare questo tra loro<br>per farci udire le cose passate?<br>Presentino i loro testimoni e avranno ragione,<br>ce li facciano udire e avranno detto la verità.<br> <sup>10</sup>Voi siete i miei testimoni - oracolo del Signore - <br>e il mio servo, che io mi sono scelto,<br>perché mi conosciate e crediate in me<br>e comprendiate che sono io.<br>Prima di me non fu formato alcun dio<br>né dopo ce ne sarà.<br> <sup>11</sup>Io, io sono il Signore,<br>fuori di me non c'è salvatore.<br> <sup>12</sup>Io ho annunciato e ho salvato,<br>mi sono fatto sentire<br>e non c'era tra voi alcun dio straniero.<br>Voi siete miei testimoni - oracolo del Signore - <br>e io sono Dio,<br> <sup>13</sup>sempre il medesimo dall'eternità.<br>Nessuno può sottrarre nulla al mio potere:<br>chi può cambiare quanto io faccio?».<br> <sup>14</sup>Così dice il Signore,<br>vostro redentore, il Santo d'Israele:<br>«Per amore vostro l'ho mandato contro Babilonia<br>e farò cadere tutte le loro spranghe,<br>e, quanto ai Caldei, muterò i loro clamori in lutto.<br> <sup>15</sup>Io sono il Signore, il vostro Santo,<br>il creatore d'Israele, il vostro re».<br> </p> <div class="titoli">Il Signore fa una cosa nuova</div> <p><sup>16</sup>Così dice il Signore, che aprì una strada nel mare<br>e un sentiero in mezzo ad acque possenti,<br> <sup>17</sup>che fece uscire carri e cavalli,<br>esercito ed eroi a un tempo;<br>essi giacciono morti, mai più si rialzeranno,<br>si spensero come un lucignolo, sono estinti:<br> <sup>18</sup>«Non ricordate più le cose passate,<br>non pensate più alle cose antiche!<br> <sup>19</sup>Ecco, io faccio una cosa nuova:<br>proprio ora germoglia, non ve ne accorgete?<br>Aprirò anche nel deserto una strada,<br>immetterò fiumi nella steppa.<br> <sup>20</sup>Mi glorificheranno le bestie selvatiche,<br>sciacalli e struzzi,<br>perché avrò fornito acqua al deserto,<br>fiumi alla steppa,<br>per dissetare il mio popolo, il mio eletto.<br> <sup>21</sup>Il popolo che io ho plasmato per me<br>celebrerà le mie lodi.<br> </p> <div class="titoli">Accusa a Israele</div> <p><sup>22</sup>Invece tu non mi hai invocato, o Giacobbe;<br>anzi ti sei stancato di me, o Israele.<br> <sup>23</sup>Non mi hai portato neppure un agnello per l'olocausto,<br>non mi hai onorato con i tuoi sacrifici.<br>Io non ti ho molestato con richieste di offerte,<br>né ti ho stancato esigendo incenso.<br> <sup>24</sup>Non hai acquistato con denaro la cannella per me<br>né mi hai saziato con il grasso dei tuoi sacrifici.<br>Ma tu mi hai dato molestia con i peccati,<br>mi hai stancato con le tue iniquità.<br> <sup>25</sup>Io, io cancello i tuoi misfatti per amore di me stesso,<br>e non ricordo più i tuoi peccati.<br> <sup>26</sup>Fammi ricordare, discutiamo insieme;<br>parla tu per giustificarti.<br> <sup>27</sup>Il tuo primo padre peccò,<br>i tuoi intermediari mi furono ribelli.<br> <sup>28</sup>Perciò profanai i capi del santuario<br>e ho votato Giacobbe all'anatema,<br>Israele alle ingiurie».<br></p>