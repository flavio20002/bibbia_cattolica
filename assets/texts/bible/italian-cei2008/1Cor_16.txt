<div class="titoli">UNA COLLETTA, PROSSIMA VENUTA DI PAOLO, RACCOMANDAZIONI E SALUTI</div> <div class="titoli">Una colletta per i fratelli di Gerusalemme</div> <p><sup>1</sup>Riguardo poi alla colletta in favore dei santi, fate anche voi come ho ordinato alle Chiese della Galazia. <sup>2</sup>Ogni primo giorno della settimana ciascuno di voi metta da parte ciò che è riuscito a risparmiare, perché le collette non si facciano quando verrò. <sup>3</sup>Quando arriverò, quelli che avrete scelto li manderò io con una mia lettera per portare il dono della vostra generosità a Gerusalemme. <sup>4</sup>E se converrà che vada anch'io, essi verranno con me.<br> </p> <div class="titoli">Prossima venuta di Paolo</div> <p><sup>5</sup>Verrò da voi dopo aver attraversato la Macedonia, perché la Macedonia intendo solo attraversarla; <sup>6</sup>ma forse mi fermerò da voi o anche passerò l'inverno, perché prepariate il necessario per dove andrò. <sup>7</sup>Non voglio infatti vedervi solo di passaggio, ma spero di trascorrere un po' di tempo con voi, se il Signore lo permetterà. <sup>8</sup>Mi fermerò tuttavia a Èfeso fino a Pentecoste, <sup>9</sup>perché mi si è aperta una porta grande e propizia e gli avversari sono molti. <sup>10</sup>Se verrà Timòteo, fate che non si trovi in soggezione presso di voi: anche lui infatti lavora come me per l'opera del Signore. <sup>11</sup>Nessuno dunque gli manchi di rispetto; al contrario, congedatelo in pace perché ritorni presso di me: io lo aspetto con i fratelli. <sup>12</sup>Riguardo al fratello Apollo, l'ho pregato vivamente di venire da voi con i fratelli, ma non ha voluto assolutamente saperne di partire ora; verrà tuttavia quando ne avrà l'occasione.<br> </p> <div class="titoli">Raccomandazioni e saluti</div> <p><sup>13</sup>Vigilate, state saldi nella fede, comportatevi in modo virile, siate forti. <sup>14</sup>Tutto si faccia tra voi nella carità. <sup>15</sup>Una raccomandazione ancora, fratelli: conoscete la famiglia di Stefanàs. Furono i primi credenti dell'Acaia e hanno dedicato se stessi a servizio dei santi. <sup>16</sup>Siate anche voi sottomessi verso costoro e verso quanti collaborano e si affaticano con loro. <sup>17</sup>Io mi rallegro della visita di Stefanàs, di Fortunato e di Acàico, i quali hanno supplito alla vostra assenza: <sup>18</sup>hanno allietato il mio spirito e allieteranno anche il vostro. Apprezzate persone come queste.<br> <sup>19</sup>Le Chiese dell'Asia vi salutano. Vi salutano molto nel Signore Aquila e Prisca, con la comunità che si raduna nella loro casa. <sup>20</sup>Vi salutano tutti i fratelli. Salutatevi a vicenda con il bacio santo.<br> <sup>21</sup>Il saluto è di mia mano, di Paolo. <sup>22</sup>Se qualcuno non ama il Signore, sia anàtema! <i>Maràna tha</i>!<i><br></i> <sup>23</sup>La grazia del Signore Gesù sia con voi. <sup>24</sup>Il mio amore con tutti voi in Cristo Gesù!</p>