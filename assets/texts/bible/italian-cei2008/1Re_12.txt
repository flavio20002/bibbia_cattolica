<div class="titoli">SCISMA POLITICO E RELIGIOSO</div> <div class="titoli">L'assemblea di Sichem</div> <p><sup>1</sup>Roboamo andò a Sichem, perché tutto Israele era convenuto a Sichem per proclamarlo re. <sup>2</sup>Quando lo seppe, Geroboamo, figlio di Nebat, che era ancora in Egitto, dove era fuggito per paura del re Salomone, tornò dall'Egitto. <sup>3</sup>Lo mandarono a chiamare e Geroboamo venne con tutta l'assemblea d'Israele e parlarono a Roboamo dicendo: <sup>4</sup>«Tuo padre ha reso duro il nostro giogo; ora tu alleggerisci la dura servitù di tuo padre e il giogo pesante che egli ci ha imposto, e noi ti serviremo». <sup>5</sup>Rispose loro: «Andate, e tornate da me fra tre giorni». Il popolo se ne andò. <br> <sup>6</sup>Il re Roboamo si consigliò con gli anziani che erano stati al servizio di Salomone, suo padre, durante la sua vita, domandando: «Che cosa mi consigliate di rispondere a questo popolo?». <sup>7</sup>Gli dissero: «Se oggi ti farai servo sottomettendoti a questo popolo, se li ascolterai e se dirai loro parole buone, essi ti saranno servi per sempre». <sup>8</sup>Ma egli trascurò il consiglio che gli anziani gli avevano dato e si consultò con i giovani che erano cresciuti con lui ed erano al suo servizio. <sup>9</sup>Domandò loro: «Voi che cosa mi consigliate di rispondere a questo popolo, che mi ha chiesto di alleggerire il giogo imposto loro da mio padre?». <sup>10</sup>I giovani che erano cresciuti con lui gli dissero: «Per rispondere al popolo che si è rivolto a te dicendo: «Tuo padre ha reso pesante il nostro giogo, tu alleggeriscilo!», di' loro così:<br> «Il mio mignolo è più grosso dei fianchi di mio padre.<br> <sup>11</sup>Ora, mio padre vi caricò di un giogo pesante,<br>io renderò ancora più grave il vostro giogo;<br>mio padre vi castigò con fruste,<br>io vi castigherò con flagelli»».<br> <sup>12</sup>Geroboamo e tutto il popolo si presentarono a Roboamo il terzo giorno, come il re aveva ordinato dicendo: «Tornate da me il terzo giorno». <sup>13</sup>Il re rispose duramente al popolo, respingendo il consiglio che gli anziani gli avevano dato; <sup>14</sup>egli disse loro, secondo il consiglio dei giovani:<br>«Mio padre ha reso pesante il vostro giogo,<br>io renderò ancora più grave il vostro giogo;<br>mio padre vi castigò con fruste,<br>io vi castigherò con flagelli».<br> <sup>15</sup>Il re non ascoltò il popolo, poiché era disposizione del Signore che si attuasse la parola che il Signore aveva rivolta a Geroboamo, figlio di Nebat, per mezzo di Achia di Silo. <sup>16</sup>Tutto Israele, visto che il re non li ascoltava, diede al re questa risposta:<br>«Che parte abbiamo con Davide?<br>Noi non abbiamo eredità con il figlio di Iesse!<br>Alle tue tende, Israele!<br>Ora pensa alla tua casa, Davide!».<br>Israele se ne andò alle sue tende. <sup>17</sup>Sugli Israeliti che abitavano nelle città di Giuda regnò Roboamo. <sup>18</sup>Il re Roboamo mandò Adoràm, che era sovrintendente al lavoro coatto, ma tutti gli Israeliti lo lapidarono ed egli morì. Allora il re Roboamo salì in fretta sul carro per fuggire a Gerusalemme. <sup>19</sup>Israele si ribellò alla casa di Davide fino ad oggi.<br> </p> <div class="titoli">Scisma politico e religioso</div> <p><sup>20</sup>Quando tutto Israele seppe che era tornato Geroboamo, lo mandò a chiamare perché partecipasse all'assemblea; lo proclamarono re di tutto Israele. Nessuno seguì la casa di Davide, se non la tribù di Giuda.<br> <sup>21</sup>Roboamo, giunto a Gerusalemme, convocò tutta la casa di Giuda e la tribù di Beniamino, centoottantamila guerrieri scelti, per combattere contro la casa d'Israele e per restituire il regno a Roboamo, figlio di Salomone. <sup>22</sup>La parola di Dio fu rivolta a Semaià, uomo di Dio: <sup>23</sup>«Riferisci a Roboamo, figlio di Salomone, re di Giuda, a tutta la casa di Giuda e di Beniamino e al resto del popolo: <sup>24</sup>Così dice il Signore: «Non salite a combattere contro i vostri fratelli israeliti; ognuno torni a casa, perché questo fatto è dipeso da me»». Ascoltarono la parola del Signore e tornarono indietro, come il Signore aveva ordinato.<br> <sup>25</sup>Geroboamo fortificò Sichem sulle montagne di Èfraim e vi pose la sua residenza. Uscito di lì, fortificò Penuèl.<br> <sup>26</sup>Geroboamo pensò: «In questa situazione il regno potrà tornare alla casa di Davide. <sup>27</sup>Se questo popolo continuerà a salire a Gerusalemme per compiervi sacrifici nel tempio del Signore, il cuore di questo popolo si rivolgerà verso il suo signore, verso Roboamo, re di Giuda; mi uccideranno e ritorneranno da Roboamo, re di Giuda». <sup>28</sup>Consigliatosi, il re preparò due vitelli d'oro e disse al popolo: «Siete già saliti troppe volte a Gerusalemme! Ecco, Israele, i tuoi dèi che ti hanno fatto salire dalla terra d'Egitto». <sup>29</sup>Ne collocò uno a Betel e l'altro lo mise a Dan. <sup>30</sup>Questo fatto portò al peccato; il popolo, infatti, andava sino a Dan per prostrarsi davanti a uno di quelli.<br> <sup>31</sup>Egli edificò templi sulle alture e costituì sacerdoti, presi da tutto il popolo, i quali non erano discendenti di Levi. <sup>32</sup>Geroboamo istituì una festa nell'ottavo mese, il quindici del mese, simile alla festa che si celebrava in Giuda. Egli stesso salì all'altare; così fece a Betel per sacrificare ai vitelli che aveva eretto, e a Betel stabilì sacerdoti dei templi da lui eretti sulle alture. <sup>33</sup>Il giorno quindici del mese ottavo, il mese che aveva scelto di sua iniziativa, salì all'altare che aveva eretto a Betel; istituì una festa per gli Israeliti e salì all'altare per offrire incenso.<br></p>