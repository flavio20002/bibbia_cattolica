<div class="titoli">Il digiuno e il sabato</div> <p><sup>1</sup>Grida a squarciagola, non avere riguardo;<br>alza la voce come il corno,<br>dichiara al mio popolo i suoi delitti,<br>alla casa di Giacobbe i suoi peccati.<br> <sup>2</sup>Mi cercano ogni giorno,<br>bramano di conoscere le mie vie,<br>come un popolo che pratichi la giustizia<br>e non abbia abbandonato il diritto del suo Dio;<br>mi chiedono giudizi giusti,<br>bramano la vicinanza di Dio:<br> <sup>3</sup>«Perché digiunare, se tu non lo vedi,<br>mortificarci, se tu non lo sai?».<br>Ecco, nel giorno del vostro digiuno curate i vostri affari,<br>angariate tutti i vostri operai.<br> <sup>4</sup>Ecco, voi digiunate fra litigi e alterchi<br>e colpendo con pugni iniqui.<br>Non digiunate più come fate oggi,<br>così da fare udire in alto il vostro chiasso.<br> <sup>5</sup>È forse come questo il digiuno che bramo,<br>il giorno in cui l'uomo si mortifica?<br>Piegare come un giunco il proprio capo,<br>usare sacco e cenere per letto,<br>forse questo vorresti chiamare digiuno<br>e giorno gradito al Signore?<br> <sup>6</sup>Non è piuttosto questo il digiuno che voglio:<br>sciogliere le catene inique,<br>togliere i legami del giogo,<br>rimandare liberi gli oppressi<br>e spezzare ogni giogo?<br> <sup>7</sup>Non consiste forse nel dividere il pane con l'affamato,<br>nell'introdurre in casa i miseri, senza tetto,<br>nel vestire uno che vedi nudo,<br>senza trascurare i tuoi parenti?<br> <sup>8</sup>Allora la tua luce sorgerà come l'aurora,<br>la tua ferita si rimarginerà presto.<br>Davanti a te camminerà la tua giustizia,<br>la gloria del Signore ti seguirà.<br> <sup>9</sup>Allora invocherai e il Signore ti risponderà,<br>implorerai aiuto ed egli dirà: «Eccomi!».<br>Se toglierai di mezzo a te l'oppressione,<br>il puntare il dito e il parlare empio,<br> <sup>10</sup>se aprirai il tuo cuore all'affamato,<br>se sazierai l'afflitto di cuore,<br>allora brillerà fra le tenebre la tua luce,<br>la tua tenebra sarà come il meriggio.<br> <sup>11</sup>Ti guiderà sempre il Signore,<br>ti sazierà in terreni aridi,<br>rinvigorirà le tue ossa;<br>sarai come un giardino irrigato<br>e come una sorgente<br>le cui acque non inaridiscono.<br> <sup>12</sup>La tua gente riedificherà le rovine antiche,<br>ricostruirai le fondamenta di trascorse generazioni.<br>Ti chiameranno riparatore di brecce,<br>e restauratore di strade perché siano popolate.<br> <sup>13</sup>Se tratterrai il piede dal violare il sabato,<br>dallo sbrigare affari nel giorno a me sacro,<br>se chiamerai il sabato delizia<br>e venerabile il giorno sacro al Signore,<br>se lo onorerai evitando di metterti in cammino,<br>di sbrigare affari e di contrattare,<br> <sup>14</sup>allora troverai la delizia nel Signore.<br>Io ti farò montare sulle alture della terra,<br>ti farò gustare l'eredità di Giacobbe, tuo padre,<br>perché la bocca del Signore ha parlato.<br></p>