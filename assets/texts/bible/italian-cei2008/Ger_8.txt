<div class="titoli">Rifiuto della conversione</div> <sup>1</sup>«In quel tempo - oracolo del Signore - si estrarranno dai loro sepolcri le ossa dei re di Giuda, quelle dei suoi capi, dei sacerdoti, dei profeti e degli abitanti di Gerusalemme. <sup>2</sup>Esse saranno sparse in onore del sole, della luna e di tutto l'esercito del cielo che essi amarono, servirono, seguirono, consultarono e adorarono. Non saranno più raccolte né sepolte, ma diverranno come letame sul suolo. <sup>3</sup>Allora la morte sarà preferibile alla vita, per quanti di questa razza malvagia riusciranno a sopravvivere nei luoghi dove li avrò dispersi. Oracolo del Signore degli eserciti. <p></p> <div class="titoli">Rifiuto della conversione</div> <p><sup>4</sup>Tu dirai loro: Così dice il Signore:<br>Forse chi cade non si rialza<br>e chi sbaglia strada non torna indietro?<br> <sup>5</sup>Perché allora questo popolo<br>continua a ribellarsi,<br>persiste nella malafede,<br>e rifiuta di convertirsi?<br> <sup>6</sup>Ho ascoltato attentamente:<br>non parlano come dovrebbero.<br>Nessuno si pente della sua malizia,<br>e si domanda: «Che cosa ho fatto?».<br>Ognuno prosegue la sua corsa senza voltarsi,<br>come un cavallo lanciato nella battaglia.<br> <sup>7</sup>La cicogna nel cielo<br>conosce il tempo per migrare,<br>la tortora, la rondinella e la gru<br>osservano il tempo del ritorno;<br>il mio popolo, invece, non conosce<br>l'ordine stabilito dal Signore.<br> <sup>8</sup>Come potete dire: «Noi siamo saggi,<br>perché abbiamo la legge del Signore»?<br>A menzogna l'ha ridotta<br>lo stilo menzognero degli scribi!<br> <sup>9</sup>I saggi restano confusi,<br>sconcertati e presi come in un laccio.<br>Ecco, hanno rigettato la parola del Signore:<br>quale sapienza possono avere?<br> <sup>10</sup>Per questo darò le loro donne a stranieri,<br>i loro campi ai conquistatori,<br>perché dal piccolo al grande<br>tutti commettono frode;<br>dal profeta al sacerdote<br>tutti praticano la menzogna.<br> <sup>11</sup>Curano alla leggera la ferita della figlia del mio popolo,<br>dicendo: «Pace, pace!», ma pace non c'è.<br> <sup>12</sup>Dovrebbero vergognarsi dei loro atti abominevoli,<br>ma non si vergognano affatto,<br>non sanno neppure arrossire.<br>Per questo cadranno vittime come gli altri;<br>nell'ora in cui li visiterò, crolleranno, dice il Signore.<br> <sup>13</sup>Li mieto e li anniento<br>- oracolo del Signore -; <br>non c'è più uva sulla vite<br>né fichi sul fico,<br>anche le foglie sono avvizzite.<br>Ho procurato per loro degli invasori.<br> </p> <div class="titoli">Lamento del popolo e del profeta</div> <p><sup>14</sup>«Perché ce ne stiamo seduti? <br>Radunatevi ed entriamo nelle città fortificate<br>e moriamo in esse,<br>poiché il Signore, nostro Dio, ci fa perire.<br>Egli ci fa bere acque avvelenate,<br>perché abbiamo peccato contro il Signore.<br> <sup>15</sup>Aspettavamo la pace, ma non c'è alcun bene,<br>il tempo della guarigione, ed ecco il terrore!».<br> <sup>16</sup>Da Dan si sente lo sbuffare dei suoi cavalli;<br>al rumore dei nitriti dei suoi destrieri<br>trema tutta la terra.<br>Vengono e divorano la terra e quanto in essa si trova,<br>la città e i suoi abitanti.<br> <sup>17</sup>Ecco, sto per mandarvi serpenti velenosi<br>contro i quali non esiste incantesimo,<br>e vi morderanno». <br>Oracolo del Signore.<br> <sup>18</sup>Senza rimedio cresce il mio dolore,<br>e il mio cuore viene meno.<br> <sup>19</sup>Ecco, odo le grida della figlia del mio popolo<br>da una terra sconfinata:<br>«Non c'è il Signore in Sion,<br>il suo re non vi abita più?».<br>«Perché mi hanno provocato all'ira con i loro idoli<br>e con nullità straniere?».<br> <sup>20</sup>«È passata la stagione della messe, è finita l'estate<br>e noi non siamo stati salvati».<br> <sup>21</sup>Per la ferita della figlia del mio popolo sono affranto,<br>sono costernato, l'orrore mi ha preso.<br> <sup>22</sup>Non v'è più balsamo in Gàlaad?<br>Non c'è più nessun medico?<br>Perché non si cicatrizza<br>la ferita della figlia del mio popolo?<br> <sup>23</sup>Chi farà del mio capo una fonte di acqua,<br>dei miei occhi una sorgente di lacrime,<br>per piangere giorno e notte<br>gli uccisi della figlia del mio popolo?<br></p>