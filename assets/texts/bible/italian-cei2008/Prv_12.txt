<div class="titoli">Avvedutezza e laboriosità, verità e inganno</div> <p><sup>1</sup>Chi ama la correzione ama la scienza,<br> chi odia il rimprovero è uno stupido.<br> <sup>2</sup>Chi è buono ottiene il favore del Signore,<br> il quale condanna il malintenzionato.<br> <sup>3</sup>Non si consolida l'uomo con la malvagità,<br> ma la radice dei giusti non sarà smossa.<br> <sup>4</sup>Una donna forte è la corona del marito,<br> ma quella svergognata è come carie nelle sue ossa.<br> <sup>5</sup>I pensieri dei giusti sono equità,<br> i propositi degli empi sono frode.<br> <sup>6</sup>Le parole degli empi sono insidie mortali,<br> ma la bocca degli uomini retti li salverà.<br> <sup>7</sup>Gli empi, una volta abbattuti, più non sono,<br> ma la casa dei giusti resta salda.<br> <sup>8</sup>Un uomo è lodato in proporzione alla sua intelligenza,<br> ma chi ha il cuore perverso è disprezzato.<br> <sup>9</sup>Un uomo di poco conto che ha un servitore<br> vale più di uno che si vanta, a cui manca il pane.<br> <sup>10</sup>Il giusto si prende cura del suo bestiame,<br> ma i sentimenti degli empi sono spietati.<br> <sup>11</sup>Chi coltiva la sua terra si sazia di pane,<br> chi insegue chimere è proprio uno stolto.<br> <sup>12</sup>Le brame dell'empio sono una rete di mali,<br> la radice dei giusti dà molto frutto.<br> <sup>13</sup>Nel peccato delle sue labbra si impiglia il malvagio,<br> ma il giusto sfugge a tale angoscia.<br> <sup>14</sup>Con il frutto della bocca ci si sazia di beni;<br> ciascuno sarà ripagato secondo le sue opere.<br> <sup>15</sup>La via del malvagio è retta ai propri occhi,<br> il saggio, invece, ascolta il consiglio.<br> <sup>16</sup>Lo stolto manifesta subito la sua collera,<br> ma chi è avveduto dissimula l'offesa.<br> <sup>17</sup>Chi dice la verità proclama la giustizia,<br> chi testimonia il falso favorisce l'inganno.<br> <sup>18</sup>C'è chi chiacchierando è come una spada tagliente,<br> ma la lingua dei saggi risana.<br> <sup>19</sup>Il labbro veritiero resta saldo per sempre,<br> quello bugiardo per un istante solo.<br> <sup>20</sup>L'inganno è nel cuore di chi trama il male,<br> la gioia invece è di chi promuove la pace.<br> <sup>21</sup>Al giusto non può accadere alcun male,<br> i malvagi invece sono pieni di guai.<br> <sup>22</sup>Le labbra bugiarde sono un obbrobrio per il Signore:<br> egli si compiace di chiunque fa la verità.<br> <sup>23</sup>Chi è avveduto nasconde quello che sa,<br> il cuore degli stolti proclama stoltezze.<br> <sup>24</sup>La mano operosa ottiene il comando,<br> quella pigra invece è destinata a servire.<br> <sup>25</sup>L'afflizione deprime il cuore dell'uomo,<br> una parola buona lo allieta.<br> <sup>26</sup>Il giusto è guida sicura per il suo prossimo,<br> ma la via dei malvagi li porta fuori strada.<br> <sup>27</sup>Il pigro non troverà selvaggina,<br> ma la persona industriosa possiede una fortuna.<br> <sup>28</sup>Sui sentieri della giustizia si trova la vita,<br> la sua strada non va mai alla morte.<br></p>