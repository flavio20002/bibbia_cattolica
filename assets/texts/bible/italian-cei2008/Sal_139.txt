<div class="titoli">Inno a Dio, che tutto conosce</div> <p><sup>1</sup>Al maestro del coro. Di Davide. Salmo.<br><br> Signore, tu mi scruti e mi conosci,<br> <sup>2</sup>tu conosci quando mi siedo e quando mi alzo,<br> intendi da lontano i miei pensieri,</p> <p><sup>3</sup>osservi il mio cammino e il mio riposo,<br> ti sono note tutte le mie vie.</p> <p><sup>4</sup>La mia parola non è ancora sulla lingua<br> ed ecco, Signore, già la conosci tutta.</p> <p><sup>5</sup>Alle spalle e di fronte mi circondi<br> e poni su di me la tua mano.</p> <p><sup>6</sup>Meravigliosa per me la tua conoscenza,<br> troppo alta, per me inaccessibile.</p> <p><sup>7</sup>Dove andare lontano dal tuo spirito?<br> Dove fuggire dalla tua presenza?</p> <p><sup>8</sup>Se salgo in cielo, là tu sei;<br> se scendo negli inferi, eccoti.</p> <p><sup>9</sup>Se prendo le ali dell'aurora<br> per abitare all'estremità del mare,</p> <p><sup>10</sup>anche là mi guida la tua mano<br> e mi afferra la tua destra.</p> <p><sup>11</sup>Se dico: «Almeno le tenebre mi avvolgano<br> e la luce intorno a me sia notte»,</p> <p><sup>12</sup>nemmeno le tenebre per te sono tenebre<br> e la notte è luminosa come il giorno;<br> per te le tenebre sono come luce.</p> <p><sup>13</sup>Sei tu che hai formato i miei reni<br> e mi hai tessuto nel grembo di mia madre.</p> <p><sup>14</sup>Io ti rendo grazie:<br> hai fatto di me una meraviglia stupenda;<br> meravigliose sono le tue opere,<br> le riconosce pienamente l'anima mia.</p> <p><sup>15</sup>Non ti erano nascoste le mie ossa<br> quando venivo formato nel segreto,<br> ricamato nelle profondità della terra.</p> <p><sup>16</sup>Ancora informe mi hanno visto i tuoi occhi;<br> erano tutti scritti nel tuo libro i giorni che furono fissati<br> quando ancora non ne esisteva uno.</p> <p><sup>17</sup>Quanto profondi per me i tuoi pensieri,<br> quanto grande il loro numero, o Dio!</p> <p><sup>18</sup>Se volessi contarli, sono più della sabbia.<br> Mi risveglio e sono ancora con te.</p> <p><sup>19</sup>Se tu, Dio, uccidessi i malvagi!<br> Allontanatevi da me, uomini sanguinari!</p> <p><sup>20</sup>Essi parlano contro di te con inganno,<br> contro di te si alzano invano.</p> <p><sup>21</sup>Quanto odio, Signore, quelli che ti odiano!<br> Quanto detesto quelli che si oppongono a te!</p> <p><sup>22</sup>Li odio con odio implacabile,<br> li considero miei nemici.</p> <p><sup>23</sup>Scrutami, o Dio, e conosci il mio cuore,<br> provami e conosci i miei pensieri;</p> <p><sup>24</sup>vedi se percorro una via di dolore<br> e guidami per una via di eternità.</p> <p></p>