<div class="titoli">Il diluvio</div> <p><sup>1</sup>Il Signore disse a Noè: «Entra nell'arca tu con tutta la tua famiglia, perché ti ho visto giusto dinanzi a me in questa generazione. <sup>2</sup>Di ogni animale puro prendine con te sette paia, il maschio e la sua femmina; degli animali che non sono puri un paio, il maschio e la sua femmina. <sup>3</sup>Anche degli uccelli del cielo, sette paia, maschio e femmina, per conservarne in vita la razza su tutta la terra. <sup>4</sup>Perché tra sette giorni farò piovere sulla terra per quaranta giorni e quaranta notti; cancellerò dalla terra ogni essere che ho fatto». <sup>5</sup>Noè fece quanto il Signore gli aveva comandato.</p> <p><sup>6</sup>Noè aveva seicento anni quando venne il diluvio, cioè le acque sulla terra. <sup>7</sup>Noè entrò nell'arca e con lui i suoi figli, sua moglie e le mogli dei suoi figli, per sottrarsi alle acque del diluvio. <sup>8</sup>Degli animali puri e di quelli impuri, degli uccelli e di tutti gli esseri che strisciano sul suolo <sup>9</sup>un maschio e una femmina entrarono, a due a due, nell'arca, come Dio aveva comandato a Noè.<br> <sup>10</sup>Dopo sette giorni, le acque del diluvio furono sopra la terra; <sup>11</sup>nell'anno seicentesimo della vita di Noè, nel secondo mese, il diciassette del mese, in quello stesso giorno, eruppero tutte le sorgenti del grande abisso e le cateratte del cielo si aprirono. <sup>12</sup>Cadde la pioggia sulla terra per quaranta giorni e quaranta notti. <sup>13</sup>In quello stesso giorno entrarono nell'arca Noè, con i figli Sem, Cam e Iafet, la moglie di Noè, le tre mogli dei suoi tre figli; <sup>14</sup>essi e tutti i viventi, secondo la loro specie, e tutto il bestiame, secondo la propria specie, e tutti i rettili che strisciano sulla terra, secondo la loro specie, tutti i volatili, secondo la loro specie, tutti gli uccelli, tutti gli esseri alati. <sup>15</sup>Vennero dunque a Noè nell'arca, a due a due, di ogni carne in cui c'è il soffio di vita. <sup>16</sup>Quelli che venivano, maschio e femmina d'ogni carne, entrarono come gli aveva comandato Dio. Il Signore chiuse la porta dietro di lui.<br> <sup>17</sup>Il diluvio durò sulla terra quaranta giorni: le acque crebbero e sollevarono l'arca, che s'innalzò sulla terra. <sup>18</sup>Le acque furono travolgenti e crebbero molto sopra la terra e l'arca galleggiava sulle acque. <sup>19</sup>Le acque furono sempre più travolgenti sopra la terra e coprirono tutti i monti più alti che sono sotto tutto il cielo. <sup>20</sup>Le acque superarono in altezza di quindici cubiti i monti che avevano ricoperto.<br> <sup>21</sup>Perì ogni essere vivente che si muove sulla terra, uccelli, bestiame e fiere e tutti gli esseri che brulicano sulla terra e tutti gli uomini. <sup>22</sup>Ogni essere che ha un alito di vita nelle narici, cioè quanto era sulla terra asciutta, morì. <sup>23</sup>Così fu cancellato ogni essere che era sulla terra: dagli uomini agli animali domestici, ai rettili e agli uccelli del cielo; essi furono cancellati dalla terra e rimase solo Noè e chi stava con lui nell'arca. <sup>24</sup>Le acque furono travolgenti sopra la terra centocinquanta giorni.<br></p>