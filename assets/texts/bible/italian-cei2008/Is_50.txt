<div class="titoli">Dio non ha ripudiato Israele</div> <p><sup>1</sup>Dice il Signore:<br>«Dov'è il documento di ripudio di vostra madre, <br>con cui l'ho scacciata?<br>Oppure a quale dei miei creditori io vi ho venduti?<br>Ecco, per le vostre iniquità siete stati venduti,<br>per le vostre colpe è stata scacciata vostra madre.<br> <sup>2</sup>Per quale motivo non c'è nessuno, ora che sono venuto?<br>Perché, ora che chiamo, nessuno risponde?<br>È forse la mia mano troppo corta per riscattare<br>oppure io non ho la forza per liberare?<br>Ecco, con una minaccia prosciugo il mare,<br>faccio dei fiumi un deserto.<br>I loro pesci, per mancanza d'acqua, restano all'asciutto,<br>muoiono di sete.<br> <sup>3</sup>Rivesto i cieli di oscurità,<br>do loro un sacco per mantello».<br> </p> <div class="titoli">Terzo canto del Servo</div> <p><sup>4</sup>Il Signore Dio mi ha dato una lingua da discepolo,<br>perché io sappia indirizzare <br>una parola allo sfiduciato. <br>Ogni mattina fa attento il mio orecchio<br>perché io ascolti come i discepoli.<br> <sup>5</sup>Il Signore Dio mi ha aperto l'orecchio<br>e io non ho opposto resistenza,<br>non mi sono tirato indietro.<br> <sup>6</sup>Ho presentato il mio dorso ai flagellatori,<br>le mie guance a coloro che mi strappavano la barba;<br>non ho sottratto la faccia<br>agli insulti e agli sputi.<br> <sup>7</sup>Il Signore Dio mi assiste,<br>per questo non resto svergognato,<br>per questo rendo la mia faccia dura come pietra,<br>sapendo di non restare confuso.<br> <sup>8</sup>È vicino chi mi rende giustizia:<br>chi oserà venire a contesa con me? Affrontiamoci.<br>Chi mi accusa? Si avvicini a me.<br> <sup>9</sup>Ecco, il Signore Dio mi assiste:<br>chi mi dichiarerà colpevole?<br>Ecco, come una veste si logorano tutti,<br>la tignola li divora.<br> <sup>10</sup>Chi tra voi teme il Signore,<br>ascolti la voce del suo servo!<br>Colui che cammina nelle tenebre,<br>senza avere luce,<br>confidi nel nome del Signore,<br>si affidi al suo Dio.<br> <sup>11</sup>Ecco, voi tutti che accendete il fuoco,<br>che vi circondate di frecce incendiarie,<br>andate alle fiamme del vostro fuoco,<br>tra le frecce che avete acceso.<br>Dalla mia mano vi è giunto questo;<br>voi giacerete nel luogo dei dolori.<br></p>