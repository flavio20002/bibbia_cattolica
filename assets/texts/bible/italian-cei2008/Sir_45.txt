<div class="titoli">Aronne</div> <sup>1</sup>amato da Dio e dagli uomini: <br>Mosè, il cui ricordo è in benedizione. <br> <sup>2</sup>Gli diede gloria pari a quella dei santi <br>e lo rese grande fra i terrori dei nemici. <br> <sup>3</sup>Per le sue parole fece cessare i prodigi <br>e lo glorificò davanti ai re; <br>gli diede autorità sul suo popolo <br>e gli mostrò parte della sua gloria. <br> <sup>4</sup>Lo santificò nella fedeltà e nella mitezza, <br>lo scelse fra tutti gli uomini. <br> <sup>5</sup>Gli fece udire la sua voce, <br>lo fece entrare nella nube oscura <br>e gli diede faccia a faccia i comandamenti, <br>legge di vita e d'intelligenza, <br>perché insegnasse a Giacobbe l'alleanza, <br>i suoi decreti a Israele. <p></p> <div class="titoli">Aronne</div> <p><sup>6</sup>Egli innalzò Aronne, santo come lui,<br>suo fratello, della tribù di Levi.<br> <sup>7</sup>Stabilì con lui un'alleanza perenne<br>e lo fece sacerdote per il popolo.<br>Lo onorò con splendidi ornamenti<br>e gli fece indossare una veste di gloria.<br> <sup>8</sup>Lo rivestì con il massimo degli onori,<br>lo coronò con paramenti di potenza:<br>calzoni, tunica ed efod.<br> <sup>9</sup>Lo avvolse con melagrane<br>e numerosi campanelli d'oro all'intorno,<br>che suonassero al muovere dei suoi passi,<br>diffondendo il tintinnio nel tempio,<br>come memoriale per i figli del suo popolo.<br> <sup>10</sup>Lo avvolse con una veste sacra d'oro,<br>violetto e porpora, opera di ricamatore,<br>con il pettorale del giudizio, con i segni della verità<br> <sup>11</sup>e con tessuto di scarlatto filato, opera d'artista,<br>con pietre preziose, incise come sigilli,<br>incastonate sull'oro, opera d'intagliatore,<br>quale memoriale, con le parole incise<br>secondo il numero delle tribù d'Israele.<br> <sup>12</sup>Sopra il turbante gli pose una corona d'oro<br>con incisa l'iscrizione sacra,<br>insegna d'onore, lavoro vigoroso,<br>ornamento delizioso per gli occhi.<br> <sup>13</sup>Prima di lui non si erano viste cose tanto belle,<br>mai uno straniero le ha indossate,<br>ma soltanto i suoi figli<br>e i suoi discendenti per sempre.<br> <sup>14</sup>I suoi sacrifici vengono interamente bruciati,<br>due volte al giorno, senza interruzione.<br> <sup>15</sup>Mosè riempì le sue mani<br>e lo unse con olio santo.<br>Ciò divenne un'alleanza perenne per lui<br>e per i suoi discendenti, finché dura il cielo:<br>quella di presiedere al culto ed esercitare il sacerdozio<br>e benedire il popolo nel suo nome.<br> <sup>16</sup>Lo scelse fra tutti i viventi<br>perché offrisse sacrifici al Signore,<br>incenso e profumo come memoriale,<br>e perché compisse l'espiazione per il popolo.<br> <sup>17</sup>Nei suoi comandamenti<br>gli diede il potere di pronunciare giudizi,<br>perché insegnasse a Giacobbe le sue testimonianze<br>e illuminasse Israele nella sua legge.<br> <sup>18</sup>Contro di lui insorsero uomini stranieri<br>e furono gelosi di lui nel deserto:<br>erano gli uomini di Datan e di Abiròn<br>e quelli dell'assemblea di Core, furiosi e violenti.<br> <sup>19</sup>Il Signore vide e se ne indignò;<br>essi finirono annientati nella furia della sua ira.<br>Egli compì prodigi a loro danno,<br>per distruggerli con il fuoco della sua fiamma.<br> <sup>20</sup>E aumentò la gloria di Aronne,<br>gli assegnò un'eredità:<br>gli riservò le primizie dei frutti,<br>gli assicurò anzitutto pane in abbondanza.<br> <sup>21</sup>Si nutrono infatti delle vittime offerte al Signore,<br>che egli ha assegnato a lui e ai suoi discendenti.<br> <sup>22</sup>Tuttavia non ha eredità nella terra del popolo,<br>non c'è porzione per lui in mezzo al popolo,<br>perché il Signore è la sua parte e la sua eredità.</p> <div class="titoli">Fineès</div> <p><sup>23</sup>Fineès, figlio di Eleàzaro, fu il terzo nella gloria,<br>per il suo zelo nel timore del Signore,<br>per la sua fermezza quando il popolo si ribellò,<br>per la bontà coraggiosa della sua anima;<br>egli fece espiazione per Israele.<br> <sup>24</sup>Per questo con lui fu stabilita un'alleanza di pace,<br>perché presiedesse al santuario e al popolo;<br>così a lui e alla sua discendenza fu riservata<br>la dignità del sacerdozio per sempre.<br> <sup>25</sup>Per l'alleanza fatta con Davide,<br>figlio di Iesse, della tribù di Giuda,<br>l'eredità del re passa solo di figlio in figlio,<br>l'eredità di Aronne invece passa a tutta la sua discendenza.<br> <sup>26</sup>Vi infonda Dio sapienza nel cuore,<br>per giudicare il suo popolo con giustizia,<br>perché non svanisca la loro prosperità<br>e la loro gloria duri per sempre.<br></p>