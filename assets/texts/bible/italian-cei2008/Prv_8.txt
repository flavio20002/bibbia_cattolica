<div class="titoli">La sapienza esorta gli uomini e i governanti ad ascoltarla</div> <p><sup>1</sup>La sapienza forse non chiama<br>e l'intelligenza non fa udire la sua voce?<br> <sup>2</sup>In cima alle alture, lungo la via,<br>nei crocicchi delle strade si apposta,<br> <sup>3</sup>presso le porte, all'ingresso della città,<br>sulle soglie degli usci essa grida:<br> <sup>4</sup>«A voi, uomini, io mi rivolgo,<br>ai figli dell'uomo è diretta la mia voce.<br> <sup>5</sup>Imparate, inesperti, la prudenza<br>e voi, stolti, fatevi assennati.<br> <sup>6</sup>Ascoltate, perché dirò cose rilevanti,<br>dalle mie labbra usciranno sentenze giuste,<br> <sup>7</sup>perché la mia bocca proclama la verità<br>e l'empietà è orrore per le mie labbra.<br> <sup>8</sup>Tutte le parole della mia bocca sono giuste,<br>niente in esse è tortuoso o perverso;<br> <sup>9</sup>sono tutte chiare per chi le comprende<br>e rette per chi possiede la scienza.<br> <sup>10</sup>Accettate la mia istruzione e non l'argento,<br>la scienza anziché l'oro fino,<br> <sup>11</sup>perché la sapienza vale più delle perle<br>e quanto si può desiderare non l'eguaglia.<br> <sup>12</sup>Io, la sapienza, abito con la prudenza<br>e possiedo scienza e riflessione.<br> <sup>13</sup>Temere il Signore è odiare il male:<br>io detesto la superbia e l'arroganza,<br>la cattiva condotta e la bocca perversa.<br> <sup>14</sup>A me appartengono consiglio e successo,<br>mia è l'intelligenza, mia è la potenza.<br> <sup>15</sup>Per mezzo mio regnano i re<br>e i prìncipi promulgano giusti decreti;<br> <sup>16</sup>per mezzo mio i capi comandano<br>e i grandi governano con giustizia.<br> <sup>17</sup>Io amo coloro che mi amano,<br>e quelli che mi cercano mi trovano.<br> <sup>18</sup>Ricchezza e onore sono con me,<br>sicuro benessere e giustizia.<br> <sup>19</sup>Il mio frutto è migliore dell'oro più fino,<br>il mio prodotto è migliore dell'argento pregiato.<br> <sup>20</sup>Sulla via della giustizia io cammino<br>e per i sentieri dell'equità,<br> <sup>21</sup>per dotare di beni quanti mi amano<br>e riempire i loro tesori.<br> </p> <div class="titoli">La sapienza ha origine in Dio e opera nel creato</div> <p><sup>22</sup>Il Signore mi ha creato come inizio della sua attività,<br>prima di ogni sua opera, all'origine.<br> <sup>23</sup>Dall'eternità sono stata formata,<br>fin dal principio, dagli inizi della terra.<br> <sup>24</sup>Quando non esistevano gli abissi, io fui generata,<br>quando ancora non vi erano le sorgenti cariche d'acqua;<br> <sup>25</sup>prima che fossero fissate le basi dei monti,<br>prima delle colline, io fui generata,<br> <sup>26</sup>quando ancora non aveva fatto la terra e i campi<br>né le prime zolle del mondo.<br> <sup>27</sup>Quando egli fissava i cieli, io ero là;<br>quando tracciava un cerchio sull'abisso,<br> <sup>28</sup>quando condensava le nubi in alto,<br>quando fissava le sorgenti dell'abisso,<br> <sup>29</sup>quando stabiliva al mare i suoi limiti,<br>così che le acque non ne oltrepassassero i confini,<br>quando disponeva le fondamenta della terra,<br> <sup>30</sup>io ero con lui come artefice<br>ed ero la sua delizia ogni giorno:<br>giocavo davanti a lui in ogni istante,<br> <sup>31</sup>giocavo sul globo terrestre,<br>ponendo le mie delizie tra i figli dell'uomo.<br> </p> <div class="titoli">Beato chi ascolta la sapienza</div> <p><sup>32</sup>Ora, figli, ascoltatemi:<br>beati quelli che seguono le mie vie!<br> <sup>33</sup>Ascoltate l'esortazione e siate saggi,<br>non trascuratela!<br> <sup>34</sup>Beato l'uomo che mi ascolta,<br>vegliando ogni giorno alle mie porte,<br>per custodire gli stipiti della mia soglia.<br> <sup>35</sup>Infatti, chi trova me trova la vita<br>e ottiene il favore del Signore;<br> <sup>36</sup>ma chi pecca contro di me fa male a se stesso;<br>quanti mi odiano amano la morte».<br></p>