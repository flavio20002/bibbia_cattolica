<div class="titoli">La vecchiaia e la morte</div> <p><sup>1</sup>Ricòrdati del tuo creatore<br>nei giorni della tua giovinezza,<br>prima che vengano i giorni tristi<br>e giungano gli anni di cui dovrai dire:<br>«Non ci provo alcun gusto»;<br> <sup>2</sup>prima che si oscurino il sole,<br>la luce, la luna e le stelle<br>e tornino ancora le nubi dopo la pioggia;<br> <sup>3</sup>quando tremeranno i custodi della casa<br>e si curveranno i gagliardi<br>e cesseranno di lavorare le donne che macinano,<br>perché rimaste poche,<br>e si offuscheranno quelle che guardano dalle finestre<br> <sup>4</sup>e si chiuderanno i battenti sulla strada;<br>quando si abbasserà il rumore della mola<br>e si attenuerà il cinguettio degli uccelli<br>e si affievoliranno tutti i toni del canto;<br> <sup>5</sup>quando si avrà paura delle alture<br>e terrore si proverà nel cammino;<br>quando fiorirà il mandorlo<br>e la locusta si trascinerà a stento<br>e il cappero non avrà più effetto,<br>poiché l'uomo se ne va nella dimora eterna<br>e i piagnoni si aggirano per la strada;<br> <sup>6</sup>prima che si spezzi il filo d'argento<br>e la lucerna d'oro s'infranga <br>e si rompa l'anfora alla fonte<br>e la carrucola cada nel pozzo,<br> <sup>7</sup>e ritorni la polvere alla terra, com'era prima,<br>e il soffio vitale torni a Dio, che lo ha dato.<br> <sup>8</sup>Vanità delle vanità, dice Qoèlet,<br>tutto è vanità.<br> </p> <div class="titoli">EPILOGO</div> <p><sup>9</sup>Oltre a essere saggio, Qoèlet insegnò al popolo la scienza; ascoltò, meditò e compose un gran numero di massime.<br> <sup>10</sup>Qoèlet cercò di trovare parole piacevoli e scrisse con onestà parole veritiere. <sup>11</sup>Le parole dei saggi sono come pungoli, e come chiodi piantati sono i detti delle collezioni: sono dati da un solo pastore. <sup>12</sup>Ancora un avvertimento, figlio mio: non si finisce mai di scrivere libri e il molto studio affatica il corpo.<br> <sup>13</sup>Conclusione del discorso, dopo aver ascoltato tutto: temi Dio e osserva i suoi comandamenti, perché qui sta tutto l'uomo.<br> <sup>14</sup>Infatti, Dio citerà in giudizio ogni azione, anche tutto ciò che è occulto, bene o male.</p>