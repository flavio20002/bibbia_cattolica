<div class="titoli">Il contrasto tra sapienza e stoltezza</div> <p><sup>1</sup>La sapienza si è costruita la sua casa,<br>ha intagliato le sue sette colonne.<br> <sup>2</sup>Ha ucciso il suo bestiame, ha preparato il suo vino<br>e ha imbandito la sua tavola.<br> <sup>3</sup>Ha mandato le sue ancelle a proclamare<br>sui punti più alti della città:<br> <sup>4</sup>«Chi è inesperto venga qui!».<br>A chi è privo di senno ella dice:<br> <sup>5</sup>«Venite, mangiate il mio pane,<br>bevete il vino che io ho preparato.<br> <sup>6</sup>Abbandonate l'inesperienza e vivrete,<br>andate diritti per la via dell'intelligenza».<br> <sup>7</sup>Chi corregge lo spavaldo ne riceve disprezzo<br>e chi riprende il malvagio ne riceve oltraggio.<br> <sup>8</sup>Non rimproverare lo spavaldo per non farti odiare;<br>rimprovera il saggio ed egli ti sarà grato.<br> <sup>9</sup>Da' consigli al saggio e diventerà ancora più saggio;<br>istruisci il giusto ed egli aumenterà il sapere.<br> <sup>10</sup>Principio della sapienza è il timore del Signore,<br>e conoscere il Santo è intelligenza.<br> <sup>11</sup>Per mezzo mio si moltiplicheranno i tuoi giorni,<br>ti saranno aumentati gli anni di vita.<br> <sup>12</sup>Se sei sapiente, lo sei a tuo vantaggio,<br>se sei spavaldo, tu solo ne porterai la pena.<br> <sup>13</sup>Donna follia è irrequieta,<br>sciocca e ignorante.<br> <sup>14</sup>Sta seduta alla porta di casa,<br>su un trono, in un luogo alto della città,<br> <sup>15</sup>per invitare i passanti<br>che vanno diritti per la loro strada:<br> <sup>16</sup>«Chi è inesperto venga qui!».<br>E a chi è privo di senno ella dice:<br> <sup>17</sup>«Le acque furtive sono dolci,<br>il pane preso di nascosto è gustoso».<br> <sup>18</sup>Egli non si accorge che là ci sono le ombre<br>e i suoi invitati scendono nel profondo del regno dei morti.<br></p>