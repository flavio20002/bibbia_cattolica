<div class="titoli">SECONDO DISCORSO DI BILDAD</div> <p><sup>1</sup>Bildad di Suach prese a dire:<br> </p> <div class="titoli">Bildad paragona la sorte di Giobbe a quella del malvagio</div> <p><sup>2</sup>«Quando porrai fine alle tue chiacchiere?<br> Rifletti bene e poi parleremo.<br> <sup>3</sup>Perché ci consideri come bestie,<br> ci fai passare per idioti ai tuoi occhi?<br> <sup>4</sup>Tu che ti rodi l'anima nel tuo furore,<br> forse per causa tua sarà abbandonata la terra<br> e le rupi si staccheranno dal loro posto?<br> <sup>5</sup>Certamente la luce del malvagio si spegnerà<br> e più non brillerà la fiamma del suo focolare.<br> <sup>6</sup>La luce si offuscherà nella sua tenda<br> e la lucerna si estinguerà sopra di lui.<br> <sup>7</sup>Il suo energico passo si accorcerà<br> e i suoi progetti lo faranno precipitare,<br> <sup>8</sup>perché con i suoi piedi incapperà in una rete<br> e tra le maglie camminerà.<br> <sup>9</sup>Un laccio l'afferrerà per il calcagno,<br> un nodo scorsoio lo stringerà.<br> <sup>10</sup>Gli è nascosta per terra una fune<br> e gli è tesa una trappola sul sentiero.<br> <sup>11</sup>Terrori lo spaventano da tutte le parti <br> e gli stanno alle calcagna.<br> <sup>12</sup>Diventerà carestia la sua opulenza<br> e la rovina è ritta al suo fianco.<br> <sup>13</sup>Un malanno divorerà la sua pelle,<br> il primogenito della morte roderà le sue membra.<br> <sup>14</sup>Sarà tolto dalla tenda in cui fidava,<br> per essere trascinato davanti al re dei terrori!<br> <sup>15</sup>Potresti abitare nella tenda che non è più sua;<br> sulla sua dimora si spargerà zolfo.<br> <sup>16</sup>Al di sotto, le sue radici si seccheranno,<br> sopra, appassiranno i suoi rami.<br> <sup>17</sup>Il suo ricordo sparirà dalla terra<br> e il suo nome più non si udrà per la contrada.<br> <sup>18</sup>Lo getteranno dalla luce nel buio<br> e dal mondo lo stermineranno.<br> <sup>19</sup>Non famiglia, non discendenza avrà nel suo popolo,<br> non superstiti nei luoghi della sua residenza.<br> <sup>20</sup>Della sua fine stupirà l'occidente<br> e l'oriente ne avrà orrore.<br> <sup>21</sup>Ecco qual è la sorte dell'iniquo:<br> questa è la dimora di chi non riconosce Dio».<br></p>