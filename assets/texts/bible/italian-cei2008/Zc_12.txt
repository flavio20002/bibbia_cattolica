<div class="titoli">RESTAURAZIONE E SPLENDORE DI GERUSALEMME</div> <div class="titoli">Gerusalemme e i suoi nemici</div> <p><sup>1</sup>Oracolo. Parola del Signore su Israele. Oracolo del Signore che ha dispiegato i cieli e fondato la terra, che ha formato il soffio vitale nell'intimo dell'uomo: <sup>2</sup>«Ecco, io farò di Gerusalemme come una coppa che dà le vertigini a tutti i popoli vicini, e anche Giuda sarà in angoscia nell'assedio contro Gerusalemme. <sup>3</sup>In quel giorno io farò di Gerusalemme come una pietra pesante per tutti i popoli: quanti vorranno sollevarla ne resteranno graffiati; contro di essa si raduneranno tutte le nazioni della terra. <sup>4</sup>In quel giorno - oracolo del Signore - colpirò tutti i cavalli di terrore, e i loro cavalieri di pazzia; mentre sulla casa di Giuda terrò aperti i miei occhi, colpirò di cecità tutti i cavalli dei popoli. <sup>5</sup>Allora i capi di Giuda penseranno: «La forza dei cittadini di Gerusalemme sta nel Signore degli eserciti, loro Dio». <sup>6</sup>In quel giorno farò dei capi di Giuda come un braciere acceso in mezzo a una catasta di legna e come una torcia ardente fra i covoni; essi divoreranno a destra e a sinistra tutti i popoli vicini. Solo Gerusalemme resterà al suo posto. <sup>7</sup>Il Signore salverà in primo luogo le tende di Giuda, perché la gloria della casa di Davide e la gloria degli abitanti di Gerusalemme non cresca più di quella di Giuda. <sup>8</sup>In quel giorno il Signore farà da scudo agli abitanti di Gerusalemme e chi tra loro vacilla diverrà come Davide e la casa di Davide come Dio, come l'angelo del Signore davanti a loro. <br> </p> <div class="titoli">Lutto per colui che è stato trafitto</div> <p><sup>9</sup>In quel giorno io mi impegnerò a distruggere tutte le nazioni che verranno contro Gerusalemme. <sup>10</sup>Riverserò sopra la casa di Davide e sopra gli abitanti di Gerusalemme uno spirito di grazia e di consolazione: guarderanno a me, colui che hanno trafitto. Ne faranno il lutto come si fa il lutto per un figlio unico, lo piangeranno come si piange il primogenito. <sup>11</sup>In quel giorno grande sarà il lamento a Gerusalemme, simile al lamento di Adad-Rimmon nella pianura di Meghiddo. <sup>12</sup>Farà lutto il paese, famiglia per famiglia:</p> <p>la famiglia della casa di Davide a parte<br>e le loro donne a parte;<br>la famiglia della casa di Natan a parte<br>e le loro donne a parte;<br> <sup>13</sup>la famiglia della casa di Levi a parte<br>e le loro donne a parte;<br>la famiglia della casa di Simei a parte<br>e le loro donne a parte;<br> <sup>14</sup>tutte le altre famiglie a parte<br>e le loro donne a parte.<br></p>