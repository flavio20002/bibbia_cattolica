<div class="titoli">GIUDIZIO CONTRO LA CITTA' DEL NULLA E RESTAURAZIONE D'ISRAELE</div> <div class="titoli">Giudizio del Signore sulla città del nulla e su tutta la terra</div> <p><sup>1</sup>Ecco che il Signore devasta la terra,<br>la squarcia e ne sconvolge la superficie<br>e ne disperde gli abitanti.<br> <sup>2</sup>Avverrà lo stesso al popolo come al sacerdote,<br>allo schiavo come al suo padrone,<br>alla schiava come alla sua padrona,<br>al compratore come al venditore,<br>a chi riceve come a chi dà in prestito,<br>al creditore come al debitore.<br> <sup>3</sup>Sarà tutta devastata la terra,<br>sarà tutta saccheggiata,<br>perché il Signore ha pronunciato questa parola.<br> <sup>4</sup>È in lutto, languisce la terra;<br>è squallido, languisce il mondo,<br>sono desolati il cielo e gli abitanti della terra.<br> <sup>5</sup>La terra è stata profanata dai suoi abitanti,<br>perché hanno trasgredito le leggi,<br>hanno disobbedito al decreto,<br>hanno infranto l'alleanza eterna.<br> <sup>6</sup>Per questo la maledizione divora la terra,<br>i suoi abitanti ne scontano la pena;<br>per questo si consumano gli abitanti della terra<br>e sono rimasti solo pochi uomini.<br> <sup>7</sup>Lugubre è il mosto, la vigna languisce,<br>gemono tutti i cuori festanti.<br> <sup>8</sup>È cessata la gioia dei tamburelli,<br>è finito il chiasso dei gaudenti,<br>è cessata la gioia della cetra.<br> <sup>9</sup>Non si beve più il vino tra i canti,<br>la bevanda inebriante è amara per chi la beve.<br> <sup>10</sup>È distrutta la città del nulla,<br>è chiuso l'ingresso di ogni casa.<br> <sup>11</sup>Per le strade si lamentano, perché non c'è vino;<br>ogni gioia è scomparsa,<br>se ne è andata la letizia dalla terra.<br> <sup>12</sup>Nella città è rimasta la desolazione;<br>la porta è stata abbattuta a pezzi.<br> <sup>13</sup>Perché così accadrà nel centro della terra,<br>in mezzo ai popoli,<br>come quando si bacchiano le olive,<br>come quando si racimola, finita la vendemmia.<br> <sup>14</sup>Quelli alzeranno la voce, <br>canteranno alla maestà del Signore.<br>Acclameranno gioiosamente dal mare:<br> <sup>15</sup>«Voi in oriente, glorificate il Signore,<br>nelle isole del mare, il nome del Signore, Dio d'Israele».<br> <sup>16</sup>Dagli angoli estremi della terra abbiamo udito il canto:<br>«Gloria al giusto».<br>Ma io dico: «Guai a me!<br>Guai a me! Ohimè!».<br>I perfidi agiscono perfidamente,<br>i perfidi operano con perfidia.<br> <sup>17</sup>Terrore, fossa e laccio<br>ti sovrastano, o abitante della terra.<br> <sup>18</sup>Avverrà che chi fugge al grido di terrore<br>cadrà nella fossa, <br>chi risale dalla fossa<br>sarà preso nel laccio,<br>poiché cateratte dall'alto si aprono<br>e si scuotono le fondamenta della terra.<br> <sup>19</sup>A pezzi andrà la terra,<br>in frantumi si ridurrà la terra,<br>rovinosamente crollerà la terra.<br> <sup>20</sup>La terra barcollerà come un ubriaco,<br>vacillerà come una tenda;<br>peserà su di essa la sua iniquità,<br>cadrà e non si rialzerà.<br> <sup>21</sup>Avverrà che in quel giorno il Signore punirà<br>in alto l'esercito di lassù<br>e in terra i re della terra.<br> <sup>22</sup>Saranno senza scampo incarcerati,<br>come un prigioniero in una prigione sotterranea, <br>saranno rinchiusi in un carcere<br>e dopo lungo tempo saranno puniti.<br> <sup>23</sup>Arrossirà la luna,<br>impallidirà il sole,<br>perché il Signore degli eserciti regna<br>sul monte Sion e a Gerusalemme,<br>e davanti ai suoi anziani risplende la sua gloria.<br></p>