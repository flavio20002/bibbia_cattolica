<div class="titoli">Trasporto dell'arca a Gerusalemme</div> <p><sup>1</sup>Egli si costruì edifici nella Città di Davide, preparò il posto per l'arca di Dio ed eresse per essa una tenda. <sup>2</sup>Allora Davide disse: «Nessuno, se non i leviti, porti l'arca di Dio, perché Dio li ha scelti come portatori dell'arca e come suoi ministri per sempre».<br> <sup>3</sup>Davide convocò tutto Israele a Gerusalemme, per far salire l'arca del Signore nel posto che le aveva preparato. <sup>4</sup>Davide radunò i figli di Aronne e i leviti. <sup>5</sup>Dei figli di Keat: Urièl, il comandante, con i centoventi fratelli; <sup>6</sup>dei figli di Merarì: Asaià, il comandante, con i duecentoventi fratelli; <sup>7</sup>dei figli di Ghersom: Gioele, il comandante, con i centotrenta fratelli; <sup>8</sup>dei figli di Elisafàn: Semaià, il comandante, con i duecento fratelli; <sup>9</sup>dei figli di Ebron: Elièl, il comandante, con gli ottanta fratelli; <sup>10</sup>dei figli di Uzzièl: Amminadàb, il comandante, con i centodieci fratelli.<br> <sup>11</sup>Davide chiamò i sacerdoti Sadoc ed Ebiatàr e i leviti Urièl, Asaià, Gioele, Semaià, Elièl e Amminadàb <sup>12</sup>e disse loro: «Voi siete i capi dei casati levitici. Santificatevi, voi e i vostri fratelli. Quindi fate salire l'arca del Signore, Dio d'Israele, nel posto che io le ho preparato. <sup>13</sup>Poiché la prima volta voi non c'eravate, il Signore nostro Dio si irritò con noi, perché non l'abbiamo consultato secondo la regola».<br> <sup>14</sup>I sacerdoti e i leviti si santificarono per far salire l'arca del Signore, Dio d'Israele. <sup>15</sup>I figli dei leviti sollevarono l'arca di Dio sulle loro spalle per mezzo di stanghe, come aveva prescritto Mosè sulla parola del Signore. <sup>16</sup>Davide disse ai capi dei leviti di tenere pronti i loro fratelli, i cantori con gli strumenti musicali, arpe, cetre e cimbali, perché, levando la loro voce, facessero udire i suoni di gioia. <sup>17</sup>I leviti tennero pronti Eman, figlio di Gioele, Asaf, uno dei suoi fratelli, figlio di Berechia, e, tra i figli di Merarì, loro fratelli, Etan, figlio di Kusaià. <sup>18</sup>Con loro c'erano i loro fratelli di secondo grado: Zaccaria, Ben, Iaazièl, Semiramòt, Iechièl, Unnì, Eliàb, Benaià, Maasia, Mattitia, Elifleu, Micneià, Obed-Edom e Ieièl portieri. <sup>19</sup>I cantori Eman, Asaf ed Etan usavano cimbali di bronzo per il loro suono squillante. <sup>20</sup>Zaccaria, Azièl, Semiramòt, Iechièl, Unnì, Eliàb, Maasia e Benaià suonavano arpe in acuto. <sup>21</sup>Mattitia, Elifleu, Micneià, Obed-Edom, Ieièl, Azaria suonavano le cetre sull'ottava per dare il tono. <sup>22</sup>Chenania, capo dei leviti, dirigeva l'esecuzione, perché era esperto. <sup>23</sup>Berechia ed Elkanà facevano da portieri presso l'arca. <sup>24</sup>I sacerdoti Sebania, Giòsafat, Netanèl, Amasài, Zaccaria, Benaià, Elièzer suonavano le trombe davanti all'arca di Dio; Obed-Edom e Iechia facevano da portieri presso l'arca.<br> <sup>25</sup>Davide, gli anziani d'Israele e i comandanti di migliaia procedettero con gioia a far salire l'arca dell'alleanza del Signore dalla casa di Obed-Edom. <sup>26</sup>Poiché Dio assisteva i leviti che portavano l'arca dell'alleanza del Signore, si sacrificarono sette giovenchi e sette arieti. <sup>27</sup>Davide indossava un manto di bisso, come pure tutti i leviti che portavano l'arca, i cantori e Chenania, che dirigeva l'esecuzione. Davide aveva inoltre un efod di lino. <sup>28</sup>Tutto Israele faceva salire l'arca dell'alleanza del Signore con grida, con suoni di corno, con trombe e con cimbali, suonando arpe e cetre. <sup>29</sup>Quando l'arca dell'alleanza del Signore entrò nella Città di Davide, Mical, figlia di Saul, guardando dalla finestra, vide il re Davide ballare e far festa e lo disprezzò in cuor suo.<br></p>