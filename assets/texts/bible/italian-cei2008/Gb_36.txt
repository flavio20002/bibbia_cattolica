<div class="titoli">La sorte dei giusti e dei perversi</div> <p><sup>1</sup>Eliu continuò a dire:</p> <p> <sup>2</sup>«Abbi un po' di pazienza e io ti istruirò,<br> perché c'è altro da dire in difesa di Dio.<br> <sup>3</sup>Prenderò da lontano il mio sapere<br> e renderò giustizia al mio creatore.<br> <sup>4</sup>Non è certo menzogna il mio parlare:<br> è qui con te un uomo dalla scienza perfetta.<br> <sup>5</sup>Ecco, Dio è grande e non disprezza nessuno,<br> egli è grande per la fermezza delle sue decisioni.<br> <sup>6</sup>Non lascia vivere l'iniquo<br> e rende giustizia ai miseri.<br> <sup>7</sup>Non stacca gli occhi dai giusti, <br> li fa sedere sui troni dei re<br> e li esalta per sempre.<br> <sup>8</sup>Se sono avvinti in catene,<br> o sono stretti dai lacci dell'afflizione,<br> <sup>9</sup>Dio mostra loro gli errori e i misfatti<br> che hanno commesso per orgoglio.<br> <sup>10</sup>Apre loro gli orecchi alla correzione<br> e li esorta ad allontanarsi dal male.<br> <sup>11</sup>Se ascoltano e si sottomettono,<br> termineranno i loro giorni nel benessere<br> e i loro anni fra le delizie.<br> <sup>12</sup>Ma se non ascoltano,<br> passeranno attraverso il canale infernale<br> e spireranno senza rendersene conto.<br> <sup>13</sup>I perversi di cuore si abbandonano all'ira,<br> non invocano aiuto, quando Dio li incatena.<br> <sup>14</sup>Si spegne in gioventù la loro vita,<br> la loro esistenza come quella dei prostituti.<br> <sup>15</sup>Ma Dio libera il povero mediante l'afflizione,<br> e con la sofferenza gli apre l'orecchio.<br> </p> <div class="titoli">Applicazione a Giobbe</div> <p><sup>16</sup>Egli trarrà anche te dalle fauci dell'angustia<br> verso un luogo spazioso, non ristretto,<br> e la tua tavola sarà colma di cibi succulenti.<br> <sup>17</sup>Ma se di giudizio iniquo sei pieno,<br> giudizio e condanna ti seguiranno.<br> <sup>18</sup>Fa' che l'ira non ti spinga allo scherno,<br> e che il prezzo eccessivo del riscatto non ti faccia deviare.<br> <sup>19</sup>Varrà forse davanti a lui il tuo grido d'aiuto nell'angustia<br> o tutte le tue risorse di energia?<br> <sup>20</sup>Non desiderare che venga quella notte<br> nella quale i popoli sono sradicati dalla loro sede.<br> <sup>21</sup>Bada di non volgerti all'iniquità,<br> poiché per questo sei stato provato dalla miseria.<br> </p> <div class="titoli">Invito alla lode di Dio, Signore della natura</div> <p><sup>22</sup>Ecco, Dio è sublime nella sua potenza;<br> quale maestro è come lui?<br> <sup>23</sup>Chi mai gli ha imposto il suo modo d'agire<br> o chi mai ha potuto dirgli: «Hai agito male?».<br> <sup>24</sup>Ricòrdati di lodarlo per le sue opere,<br> che l'umanità ha cantato.<br> <sup>25</sup>Tutti le contemplano,<br> i mortali le ammirano da lontano.<br> <sup>26</sup>Ecco, Dio è così grande che non lo comprendiamo,<br> è incalcolabile il numero dei suoi anni.<br> <sup>27</sup>Egli attrae in alto le gocce d'acqua<br> e scioglie in pioggia i suoi vapori<br> <sup>28</sup>che le nubi rovesciano,<br> grondano sull'uomo in quantità.<br> <sup>29</sup>Chi può calcolare la distesa delle nubi<br> e i fragori della sua dimora?<br> <sup>30</sup>Ecco, egli vi diffonde la sua luce<br> e ricopre le profondità del mare.<br> <sup>31</sup>In tal modo alimenta i popoli<br> e offre loro cibo in abbondanza.<br> <sup>32</sup>Con le mani afferra la folgore<br> e la scaglia contro il bersaglio.<br> <sup>33</sup>Il suo fragore lo annuncia,<br> la sua ira si accende contro l'iniquità.<br></p>