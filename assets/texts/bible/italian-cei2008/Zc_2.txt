<div class="titoli">Seconda visione: le corna e gli operai</div> <p><sup>1</sup>Poi alzai gli occhi, ed ecco, vidi quattro corna. <sup>2</sup>Domandai all'angelo che parlava con me: «Che cosa sono queste?». Ed egli: «Sono le corna che hanno disperso Giuda, Israele e Gerusalemme». <sup>3</sup>Poi il Signore mi fece vedere quattro fabbri. <sup>4</sup>Domandai: «Che cosa vengono a fare costoro?». Mi rispose: «Le corna hanno disperso Giuda a tal segno che nessuno osa più alzare la testa e costoro vengono a demolire e abbattere le corna delle nazioni che cozzano contro il paese di Giuda per disperderlo».<br> </p> <div class="titoli">Terza visione: l'angelo e Gerusalemme</div> <p><sup>5</sup>Alzai gli occhi, ed ecco un uomo con una fune in mano per misurare. <sup>6</sup>Gli domandai: «Dove vai?». Ed egli: «Vado a misurare Gerusalemme per vedere qual è la sua larghezza e qual è la sua lunghezza». <sup>7</sup>Allora l'angelo che parlava con me uscì e incontrò un altro angelo, <sup>8</sup>che gli disse: «Corri, va' a parlare a quel giovane e digli: «Gerusalemme sarà priva di mura, per la moltitudine di uomini e di animali che dovrà accogliere. <sup>9</sup>Io stesso - oracolo del Signore - le farò da muro di fuoco all'intorno e sarò una gloria in mezzo ad essa»».<br> <sup>10</sup>«Su, su, fuggite dal paese del settentrione - oracolo del Signore - voi che ho disperso ai quattro venti del cielo. Oracolo del Signore. <sup>11</sup>Mettiti in salvo, o Sion, tu che abiti con la figlia di Babilonia! <sup>12</sup>Il Signore degli eserciti, dopo che la sua gloria mi ha inviato, dice alle nazioni che vi hanno spogliato: Chi tocca voi, tocca la pupilla dei miei occhi. <sup>13</sup>Ecco, io stendo la mano sopra di esse e diverranno preda dei loro schiavi. E voi saprete che il Signore degli eserciti mi ha inviato.</p> <p><sup>14</sup>Rallégrati, esulta, figlia di Sion,<br>perché, ecco, io vengo ad abitare in mezzo a te.<br>Oracolo del Signore.<br> <sup>15</sup>Nazioni numerose aderiranno in quel giorno al Signore<br>e diverranno suo popolo,<br>ed egli dimorerà in mezzo a te<br>e tu saprai che il Signore degli eserciti<br>mi ha inviato a te.<br> <sup>16</sup>Il Signore si terrà Giuda<br>come eredità nella terra santa<br>ed eleggerà di nuovo Gerusalemme.<br> <sup>17</sup>Taccia ogni mortale davanti al Signore,<br>poiché egli si è destato dalla sua santa dimora».<br></p>