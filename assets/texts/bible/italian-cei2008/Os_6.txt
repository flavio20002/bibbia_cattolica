<div class="titoli">Incapacità di ritornare al Signore</div> <p><sup>1</sup>«Venite, ritorniamo al Signore:<br>egli ci ha straziato ed egli ci guarirà.<br>Egli ci ha percosso ed egli ci fascerà.<br> <sup>2</sup>Dopo due giorni ci ridarà la vita<br>e il terzo ci farà rialzare,<br>e noi vivremo alla sua presenza.<br> <sup>3</sup>Affrettiamoci a conoscere il Signore,<br>la sua venuta è sicura come l'aurora.<br>Verrà a noi come la pioggia d'autunno,<br>come la pioggia di primavera che feconda la terra».<br> <sup>4</sup>Che dovrò fare per te, Èfraim,<br>che dovrò fare per te, Giuda?<br>Il vostro amore è come una nube del mattino,<br>come la rugiada che all'alba svanisce.<br> <sup>5</sup>Per questo li ho abbattuti per mezzo dei profeti,<br>li ho uccisi con le parole della mia bocca<br>e il mio giudizio sorge come la luce:<br> <sup>6</sup>poiché voglio l'amore e non il sacrificio,<br>la conoscenza di Dio più degli olocausti.<br> </p> <div class="titoli">Violazione dell'alleanza e malvagità diffusa</div> <p><sup>7</sup>Ma essi come Adamo hanno violato l'alleanza;<br>ecco, così mi hanno tradito.<br> <sup>8</sup>Gàlaad è una città di malfattori,<br>macchiata di sangue.<br> <sup>9</sup>Come banditi in agguato<br>una ciurma di sacerdoti<br>assale e uccide sulla strada di Sichem,<br>commette scelleratezze.<br> <sup>10</sup>Orribili cose ho visto a Betel;<br>là si è prostituito Èfraim,<br>si è reso immondo Israele.<br> <sup>11</sup>Anche a te, Giuda, io riserbo una mietitura,<br>quando ristabilirò la sorte del mio popolo.<br></p>