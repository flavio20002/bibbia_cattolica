<div class="titoli">Come comportarsi con le donne</div> <p><sup>1</sup>Non essere geloso della donna che riposa sul tuo seno,<br>per non darle a tuo danno un cattivo insegnamento.<br> <sup>2</sup>Non darti interamente a una donna,<br>sì che essa s'imponga sulla tua forza.<br> <sup>3</sup>Non dare appuntamento a una donna licenziosa,<br>perché tu non abbia a cadere nei suoi lacci.<br> <sup>4</sup>Non frequentare una cantante,<br>per non essere preso dalle sue seduzioni.<br> <sup>5</sup>Non fissare il tuo sguardo su una vergine,<br>per non essere coinvolto nella sua punizione.<br> <sup>6</sup>Non perderti dietro alle prostitute,<br>per non dissipare il tuo patrimonio.<br> <sup>7</sup>Non curiosare nelle vie della città,<br>non aggirarti nei suoi luoghi solitari.<br> <sup>8</sup>Distogli l'occhio da una donna avvenente,<br>non fissare una bellezza che non ti appartiene.<br>Per la bellezza di una donna molti si sono rovinati,<br>l'amore per lei brucia come un fuoco.<br> <sup>9</sup>Non sederti accanto a una donna sposata,<br>e con lei non frequentare banchetti bevendo vino,<br>perché il tuo cuore non corra dietro a lei<br>e per la passione tu non vada in rovina.</p> <div class="titoli">Come comportarsi con gli amici, con i vicini e con chi detiene il potere</div> <p><sup>10</sup>Non abbandonare un vecchio amico,<br>perché quello nuovo non è uguale a lui.<br>Vino nuovo, amico nuovo:<br>quando sarà invecchiato, lo berrai con piacere.<br> <sup>11</sup>Non invidiare il successo di un peccatore,<br>perché non sai quale sarà la sua fine.<br> <sup>12</sup>Non compiacerti del benessere degli empi,<br>ricòrdati che non rimarranno impuniti fino alla morte.<br> <sup>13</sup>Stai lontano dall'uomo che ha il potere di uccidere<br>e non sperimenterai il timore della morte.<br>Se l'avvicini, stai attento a non sbagliare,<br>perché egli non ti tolga la vita;<br> sappi che cammini in mezzo ai lacci<br>e ti muovi sui bastioni della città.<br> <sup>14</sup>Per quanto puoi, mantieni buoni rapporti con i vicini,<br>ma consìgliati solo con i saggi.<br> <sup>15</sup>Conversa con uomini assennati<br>e ogni tuo colloquio sia sulle leggi dell'Altissimo.<br> <sup>16</sup>Tuoi commensali siano gli uomini giusti,<br>il tuo vanto sia nel timore del Signore.<br> <sup>17</sup>Per la mano degli artigiani l'opera merita lode,<br>ma il capo del popolo è saggio per il parlare.<br> <sup>18</sup>Un uomo chiacchierone è temuto nella sua città,<br>chi non sa controllare le parole è detestato.<br></p>