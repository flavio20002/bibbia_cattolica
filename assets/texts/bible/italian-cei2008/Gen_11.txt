<div class="titoli">La torre di Babele e nuova genealogia</div> <p><sup>1</sup>Tutta la terra aveva un'unica lingua e uniche parole. <sup>2</sup>Emigrando dall'oriente, gli uomini capitarono in una pianura nella regione di Sinar e vi si stabilirono. <sup>3</sup>Si dissero l'un l'altro: «Venite, facciamoci mattoni e cuociamoli al fuoco». Il mattone servì loro da pietra e il bitume da malta. <sup>4</sup>Poi dissero: «Venite, costruiamoci una città e una torre, la cui cima tocchi il cielo, e facciamoci un nome, per non disperderci su tutta la terra». <sup>5</sup>Ma il Signore scese a vedere la città e la torre che i figli degli uomini stavano costruendo. <sup>6</sup>Il Signore disse: «Ecco, essi sono un unico popolo e hanno tutti un'unica lingua; questo è l'inizio della loro opera, e ora quanto avranno in progetto di fare non sarà loro impossibile. <sup>7</sup>Scendiamo dunque e confondiamo la loro lingua, perché non comprendano più l'uno la lingua dell'altro». <sup>8</sup>Il Signore li disperse di là su tutta la terra ed essi cessarono di costruire la città. <sup>9</sup>Per questo la si chiamò Babele, perché là il Signore confuse la lingua di tutta la terra e di là il Signore li disperse su tutta la terra.<br> <sup>10</sup>Questa è la discendenza di Sem: Sem aveva cento anni quando generò Arpacsàd, due anni dopo il diluvio; <sup>11</sup>Sem, dopo aver generato Arpacsàd, visse cinquecento anni e generò figli e figlie.<br> <sup>12</sup>Arpacsàd aveva trentacinque anni quando generò Selach; <sup>13</sup>Arpacsàd, dopo aver generato Selach, visse quattrocentotré anni e generò figli e figlie.<br> <sup>14</sup>Selach aveva trent'anni quando generò Eber; <sup>15</sup>Selach, dopo aver generato Eber, visse quattrocentotré anni e generò figli e figlie.<br> <sup>16</sup>Eber aveva trentaquattro anni quando generò Peleg; <sup>17</sup>Eber, dopo aver generato Peleg, visse quattrocentotrenta anni e generò figli e figlie.<br> <sup>18</sup>Peleg aveva trent'anni quando generò Reu; <sup>19</sup>Peleg, dopo aver generato Reu, visse duecentonove anni e generò figli e figlie.<br> <sup>20</sup>Reu aveva trentadue anni quando generò Serug; <sup>21</sup>Reu, dopo aver generato Serug, visse duecentosette anni e generò figli e figlie.<br> <sup>22</sup>Serug aveva trent'anni quando generò Nacor; <sup>23</sup>Serug, dopo aver generato Nacor, visse duecento anni e generò figli e figlie.<br> <sup>24</sup>Nacor aveva ventinove anni quando generò Terach; <sup>25</sup>Nacor, dopo aver generato Terach, visse centodiciannove anni e generò figli e figlie.<br> <sup>26</sup>Terach aveva settant'anni quando generò Abram, Nacor e Aran.<br> </p> <div class="titoli">ABRAMO</div> <div class="titoli">Genealogia e migrazione</div> <p><sup>27</sup>Questa è la discendenza di Terach: Terach generò Abram, Nacor e Aran; Aran generò Lot. <sup>28</sup>Aran poi morì alla presenza di suo padre Terach nella sua terra natale, in Ur dei Caldei. <sup>29</sup>Abram e Nacor presero moglie; la moglie di Abram si chiamava Sarài e la moglie di Nacor Milca, che era figlia di Aran, padre di Milca e padre di Isca. <sup>30</sup>Sarài era sterile e non aveva figli.<br> <sup>31</sup>Poi Terach prese Abram, suo figlio, e Lot, figlio di Aran, figlio cioè di suo figlio, e Sarài sua nuora, moglie di Abram suo figlio, e uscì con loro da Ur dei Caldei per andare nella terra di Canaan. Arrivarono fino a Carran e vi si stabilirono.<br> <sup>32</sup>La vita di Terach fu di duecentocinque anni; Terach morì a Carran.<br></p>