<div class="titoli">Corruzione generale</div> <p><sup>1</sup>Ahimè! Sono diventato<br>come uno spigolatore d'estate,<br>come un racimolatore dopo la vendemmia!<br>Non un grappolo da mangiare,<br>non un fico per la mia voglia.<br> <sup>2</sup>L'uomo pio è scomparso dalla terra,<br>non c'è più un giusto fra gli uomini:<br>tutti stanno in agguato<br>per spargere sangue;<br>ognuno con la rete dà la caccia al fratello.<br> <sup>3</sup>Le loro mani sono pronte per il male:<br>il principe avanza pretese,<br>il giudice si lascia comprare,<br>il grande manifesta la cupidigia,<br>e così distorcono tutto.<br> <sup>4</sup>Il migliore di loro è come un rovo,<br>il più retto una siepe di spine.<br>Nel giorno predetto dalle tue sentinelle,<br>il tuo castigo è giunto,<br>adesso è il loro smarrimento.<br> <sup>5</sup>Non credete all'amico,<br>non fidatevi del compagno.<br>Custodisci le porte della tua bocca<br>davanti a colei che riposa sul tuo petto.<br> <sup>6</sup>Il figlio insulta suo padre,<br>la figlia si rivolta contro la madre,<br>la nuora contro la suocera<br>e i nemici dell'uomo<br>sono quelli di casa sua.<br> <sup>7</sup>Ma io volgo lo sguardo al Signore,<br>spero nel Dio della mia salvezza,<br>il mio Dio mi esaudirà.<br> </p> <div class="titoli">PERDONO DIVINO E NUOVA GLORIA D'ISRAELE</div> <div class="titoli">Fiducia in Dio che salva</div> <p><sup>8</sup>Non gioire di me,<br>o mia nemica!<br>Se sono caduta, mi rialzerò;<br>se siedo nelle tenebre,<br>il Signore sarà la mia luce.<br> <sup>9</sup>Sopporterò lo sdegno del Signore<br>perché ho peccato contro di lui,<br>finché egli tratti la mia causa<br>e ristabilisca il mio diritto,<br>finché mi faccia uscire alla luce<br>e io veda la sua giustizia.<br> <sup>10</sup>La mia nemica lo vedrà<br>e sarà coperta di vergogna,<br>lei che mi diceva:<br>«Dov'è il Signore, tuo Dio?».<br>I miei occhi gioiranno nel vederla:<br>sarà calpestata come fango della strada.<br> </p> <div class="titoli">Restaurazione</div> <p><sup>11</sup>È il giorno in cui le tue mura<br>saranno riedificate;<br>in quel giorno più ampi saranno i tuoi confini.<br> <sup>12</sup>In quel giorno si verrà a te<br>dall'Assiria fino alle città dell'Egitto,<br>dall'Egitto fino al Fiume,<br>da mare a mare, da monte a monte.<br> <sup>13</sup>La terra diventerà un deserto<br>a causa dei suoi abitanti,<br>per il frutto delle loro azioni.<br> <sup>14</sup>Pasci il tuo popolo con la tua verga,<br>il gregge della tua eredità,<br>che sta solitario nella foresta<br>tra fertili campagne;<br>pascolino in Basan e in Gàlaad<br>come nei tempi antichi.<br> <sup>15</sup>Come quando sei uscito dalla terra d'Egitto,<br>mostraci cose prodigiose.<br> <sup>16</sup>Vedranno le genti e resteranno deluse<br>di tutta la loro potenza.<br>Si porranno la mano sulla bocca,<br>i loro orecchi ne resteranno assorditi.<br> <sup>17</sup>Leccheranno la polvere come il serpente,<br>come i rettili della terra;<br>usciranno tremanti dai loro nascondigli,<br>trepideranno e di te avranno timore.<br> </p> <div class="titoli">Certezza del perdono divino</div> <p><sup>18</sup>Quale dio è come te,<br>che toglie l'iniquità e perdona il peccato<br>al resto della sua eredità?<br>Egli non serba per sempre la sua ira,<br>ma si compiace di manifestare il suo amore.<br> <sup>19</sup>Egli tornerà ad avere pietà di noi,<br>calpesterà le nostre colpe.<br>Tu getterai in fondo al mare tutti i nostri peccati.<br> <sup>20</sup>Conserverai a Giacobbe la tua fedeltà,<br>ad Abramo il tuo amore,<br>come hai giurato ai nostri padri<br>fin dai tempi antichi.</p>