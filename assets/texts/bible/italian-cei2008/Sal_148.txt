<div class="titoli">Lode alla grandezza di Dio, Signore del creato</div> <p><sup>1</sup>Alleluia.<br> <br> Lodate il Signore dai cieli,<br> lodatelo nell'alto dei cieli.</p> <p><sup>2</sup>Lodatelo, voi tutti, suoi angeli,<br> lodatelo, voi tutte, sue schiere.</p> <p><sup>3</sup>Lodatelo, sole e luna,<br> lodatelo, voi tutte, fulgide stelle.</p> <p><sup>4</sup>Lodatelo, cieli dei cieli,<br> voi, acque al di sopra dei cieli.</p> <p><sup>5</sup>Lodino il nome del Signore,<br> perché al suo comando sono stati creati.</p> <p><sup>6</sup>Li ha resi stabili nei secoli per sempre;<br> ha fissato un decreto che non passerà.</p> <p><sup>7</sup>Lodate il Signore dalla terra,<br> mostri marini e voi tutti, abissi,</p> <p><sup>8</sup>fuoco e grandine, neve e nebbia,<br> vento di bufera che esegue la sua parola,</p> <p><sup>9</sup>monti e voi tutte, colline,<br> alberi da frutto e voi tutti, cedri,</p> <p><sup>10</sup>voi, bestie e animali domestici,<br> rettili e uccelli alati.</p> <p><sup>11</sup>I re della terra e i popoli tutti,<br> i governanti e i giudici della terra,</p> <p><sup>12</sup>i giovani e le ragazze,<br> i vecchi insieme ai bambini</p> <p><sup>13</sup>lodino il nome del Signore,<br> perché solo il suo nome è sublime:<br> la sua maestà sovrasta la terra e i cieli.</p> <p><sup>14</sup>Ha accresciuto la potenza del suo popolo.<br> Egli è la lode per tutti i suoi fedeli,<br> per i figli d'Israele, popolo a lui vicino.<br> <br> Alleluia.</p> <p></p>