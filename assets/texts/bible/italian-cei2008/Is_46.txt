<div class="titoli">Rovina degli dèi e intervento del Signore</div> <p><sup>1</sup>A terra è Bel, rovesciato è Nebo;<br>i loro idoli sono per animali e bestie,<br>caricati come fardelli,<br>un peso su un animale affaticato.<br> <sup>2</sup>Sono rovesciati, sono a terra tutti,<br>non hanno potuto salvare chi li portava<br>ed essi stessi se ne vanno in schiavitù.<br> <sup>3</sup>Ascoltatemi, casa di Giacobbe,<br>tutto il resto della casa d'Israele;<br>voi, portati da me fin dal seno materno,<br>sorretti fin dal grembo.<br> <sup>4</sup>Fino alla vostra vecchiaia io sarò sempre lo stesso,<br>io vi porterò fino alla canizie.<br>Come ho già fatto, così io vi sosterrò,<br>vi porterò e vi salverò.<br> <sup>5</sup>A chi mi paragonate e mi assimilate?<br>A chi mi confrontate, quasi fossimo simili?<br> <sup>6</sup>Traggono l'oro dal sacchetto<br>e pesano l'argento con la bilancia;<br>pagano un orefice perché faccia un dio,<br>che poi venerano e adorano.<br> <sup>7</sup>Lo sollevano sulle spalle e lo portano,<br>poi lo ripongono sulla sua base e sta fermo:<br>non si muove più dal suo posto.<br>Ognuno lo invoca, ma non risponde;<br>non libera nessuno dalla sua afflizione.<br> <sup>8</sup>Ricordatevelo e agite da uomini;<br>rifletteteci, o prevaricatori.<br> <sup>9</sup>Ricordatevi i fatti del tempo antico,<br>perché io sono Dio, non ce n'è altri.<br>Sono Dio, nulla è uguale a me.<br> <sup>10</sup>Io dal principio annuncio la fine<br>e, molto prima, quanto non è stato ancora compiuto;<br>sono colui che dice: «Il mio progetto resta valido,<br>io compirò ogni mia volontà!».<br> <sup>11</sup>Sono colui che chiama dall'oriente l'uccello da preda,<br>da una terra lontana l'uomo del suo progetto.<br>Così ho parlato e così avverrà;<br>l'ho progettato, così farò.<br> <sup>12</sup>Ascoltatemi, ostinati di cuore,<br>che siete lontani dalla giustizia.<br> <sup>13</sup>Faccio avvicinare la mia giustizia: non è lontana;<br>la mia salvezza non tarderà.<br>Io porrò in Sion la salvezza,<br>a Israele darò la mia gloria.<br></p>