<div class="titoli">Inno alla grandezza e alla gloria di Dio</div> <p><sup>1</sup>Cantate al Signore un canto nuovo,<br> cantate al Signore, uomini di tutta la terra.</p> <p><sup>2</sup>Cantate al Signore, benedite il suo nome,<br> annunciate di giorno in giorno la sua salvezza.</p> <p><sup>3</sup>In mezzo alle genti narrate la sua gloria,<br> a tutti i popoli dite le sue meraviglie.</p> <p><sup>4</sup>Grande è il Signore e degno di ogni lode,<br> terribile sopra tutti gli dèi.</p> <p><sup>5</sup>Tutti gli dèi dei popoli sono un nulla,<br> il Signore invece ha fatto i cieli.</p> <p><sup>6</sup>Maestà e onore sono davanti a lui,<br> forza e splendore nel suo santuario.</p> <p><sup>7</sup>Date al Signore, o famiglie dei popoli,<br> date al Signore gloria e potenza,</p> <p><sup>8</sup>date al Signore la gloria del suo nome.<br> Portate offerte ed entrate nei suoi atri,</p> <p><sup>9</sup>prostratevi al Signore nel suo atrio santo.<br> Tremi davanti a lui tutta la terra.</p> <p><sup>10</sup>Dite tra le genti: «Il Signore regna!».<br> È stabile il mondo, non potrà vacillare!<br> Egli giudica i popoli con rettitudine.</p> <p><sup>11</sup>Gioiscano i cieli, esulti la terra,<br> risuoni il mare e quanto racchiude;</p> <p><sup>12</sup>sia in festa la campagna e quanto contiene,<br> acclamino tutti gli alberi della foresta</p> <p><sup>13</sup>davanti al Signore che viene:<br> sì, egli viene a giudicare la terra;<br> giudicherà il mondo con giustizia<br> e nella sua fedeltà i popoli.</p> <p></p>