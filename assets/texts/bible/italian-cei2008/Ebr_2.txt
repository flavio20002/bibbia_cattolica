<div class="titoli">Una salvezza più grande</div> <p> <sup>1</sup>Per questo bisogna che ci dedichiamo con maggiore impegno alle cose che abbiamo ascoltato, per non andare fuori rotta. <sup>2</sup>Se, infatti, la parola trasmessa per mezzo degli angeli si è dimostrata salda, e ogni trasgressione e disobbedienza ha ricevuto giusta punizione, <sup>3</sup>come potremo noi scampare se avremo trascurato una salvezza così grande? Essa cominciò a essere annunciata dal Signore, e fu confermata a noi da coloro che l'avevano ascoltata, <sup>4</sup>mentre Dio ne dava testimonianza con segni e prodigi e miracoli d'ogni genere e doni dello Spirito Santo, distribuiti secondo la sua volontà.<br> </p> <div class="titoli">Gesù, il fratello degli uomini</div> <p> <sup>5</sup>Non certo a degli angeli Dio ha sottomesso il mondo futuro, del quale parliamo. <sup>6</sup>Anzi, in un passo della Scrittura qualcuno ha dichiarato:</p> <p class="rientrato">Che cos'è l'uomo perché di lui ti ricordi <br>o il figlio dell'uomo perché te ne curi?<br> <sup>7</sup>Di poco l'hai fatto inferiore agli angeli,<br>di gloria e di onore l'hai coronato<br> <sup>8</sup>e hai messo ogni cosa sotto i suoi piedi.</p> <p>Avendo sottomesso a lui tutte le cose, nulla ha lasciato che non gli fosse sottomesso. Al momento presente però non vediamo ancora che ogni cosa sia a lui sottomessa. <sup>9</sup>Tuttavia quel Gesù, che fu fatto di poco inferiore agli angeli, lo vediamo coronato di gloria e di onore a causa della morte che ha sofferto, perché per la grazia di Dio egli provasse la morte a vantaggio di tutti.<br> <sup>10</sup>Conveniva infatti che Dio - per il quale e mediante il quale esistono tutte le cose, lui che conduce molti figli alla gloria - rendesse perfetto per mezzo delle sofferenze il capo che guida alla salvezza. <sup>11</sup>Infatti, colui che santifica e coloro che sono santificati provengono tutti da una stessa origine; per questo non si vergogna di chiamarli fratelli, <sup>12</sup>dicendo:</p> <p class="rientrato">Annuncerò il tuo nome ai miei fratelli,<br>in mezzo all'assemblea canterò le tue lodi;</p> <p><sup>13</sup>e ancora:</p> <p class="rientrato">Io metterò la mia fiducia in lui;</p> <p>e inoltre:</p> <p class="rientrato">Eccomi, io e i figli che Dio mi ha dato.</p> <p><sup>14</sup>Poiché dunque i figli hanno in comune il sangue e la carne, anche Cristo allo stesso modo ne è divenuto partecipe, per ridurre all'impotenza mediante la morte colui che della morte ha il potere, cioè il diavolo, <sup>15</sup>e liberare così quelli che, per timore della morte, erano soggetti a schiavitù per tutta la vita. <sup>16</sup>Egli infatti non si prende cura degli angeli, ma della stirpe di Abramo si prende cura. <sup>17</sup>Perciò doveva rendersi in tutto simile ai fratelli, per diventare un sommo sacerdote misericordioso e degno di fede nelle cose che riguardano Dio, allo scopo di espiare i peccati del popolo. <sup>18</sup>Infatti, proprio per essere stato messo alla prova e avere sofferto personalmente, egli è in grado di venire in aiuto a quelli che subiscono la prova.<br></p>