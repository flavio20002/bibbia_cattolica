<div class="titoli">Conversione e ritorno</div> <p><sup>1</sup>Se un uomo ripudia la moglie<br>ed ella si allontana da lui per appartenere a un altro,<br>tornerà il primo ancora da lei?<br>Quella terra non sarebbe tutta contaminata?<br>E tu, che ti sei prostituita con molti amanti,<br>osi tornare da me?<br>Oracolo del Signore.<br> <sup>2</sup>Alza gli occhi sui colli e osserva:<br>dove non sei stata disonorata?<br>Tu sedevi sulle vie aspettandoli,<br>come fa l'Arabo nel deserto.<br>Così hai contaminato la terra<br>con la tua impudicizia e perversità.<br> <sup>3</sup>Per questo sono state fermate le piogge<br>e gli acquazzoni di primavera non sono venuti.<br>Sfrontatezza di prostituta è la tua,<br>non vuoi arrossire.<br> <sup>4</sup>E ora gridi verso di me: «Padre mio,<br>amico della mia giovinezza tu sei!<br> <sup>5</sup>Manterrà egli il rancore per sempre?<br>Conserverà in eterno la sua ira?».<br>Così parli, ma intanto commetti<br>tutto il male che puoi».</p> <p><sup>6</sup>Il Signore mi disse al tempo del re Giosia: «Hai visto ciò che ha fatto Israele, la ribelle? Si è recata su ogni luogo elevato e sotto ogni albero verde per prostituirsi. <sup>7</sup>E io pensavo: «Dopo che avrà fatto tutto questo tornerà a me»; ma ella non è ritornata. La sua perfida sorella Giuda ha visto ciò, <sup>8</sup>ha visto che ho ripudiato la ribelle Israele proprio per tutti i suoi adultèri, consegnandole il documento del divorzio, ma la sua perfida sorella Giuda non ha avuto alcun timore. Anzi, anche lei è andata a prostituirsi, <sup>9</sup>e con il clamore delle sue prostituzioni ha contaminato la terra; ha commesso adulterio davanti alla pietra e al legno. <sup>10</sup>E nonostante questo, la sua perfida sorella Giuda non è ritornata a me con tutto il cuore, ma soltanto con menzogna». Oracolo del Signore.<br> <sup>11</sup>Allora il Signore mi disse: «Israele ribelle si è dimostrata più giusta della perfida Giuda. <sup>12</sup>Va' e grida queste cose verso il settentrione:</p> <p>Ritorna, Israele ribelle, dice il Signore.<br>Non ti mostrerò la faccia sdegnata,<br>perché io sono pietoso. <br>Oracolo del Signore.<br>Non conserverò l'ira per sempre.<br> <sup>13</sup>Su, riconosci la tua colpa,<br>perché sei stata infedele al Signore, tuo Dio;<br>hai concesso il tuo amore agli stranieri<br>sotto ogni albero verde,<br>e non hai ascoltato la mia voce.<br>Oracolo del Signore.</p> <p><sup>14</sup>Ritornate, figli traviati - oracolo del Signore - perché io sono il vostro padrone. Vi prenderò uno da ogni città e due da ciascuna famiglia e vi condurrò a Sion. <sup>15</sup>Vi darò pastori secondo il mio cuore, che vi guideranno con scienza e intelligenza. <sup>16</sup>Quando poi vi sarete moltiplicati e sarete stati fecondi nel paese, in quei giorni - oracolo del Signore - non si parlerà più dell'arca dell'alleanza del Signore: non verrà più in mente a nessuno e nessuno se ne ricorderà, non sarà rimpianta né rifatta. <sup>17</sup>In quel tempo chiameranno Gerusalemme «Trono del Signore», e a Gerusalemme tutte le genti si raduneranno nel nome del Signore e non seguiranno più caparbiamente il loro cuore malvagio. <sup>18</sup>In quei giorni la casa di Giuda andrà verso la casa d'Israele e verranno insieme dalla regione settentrionale nella terra che io avevo dato in eredità ai loro padri.</p> <p><sup>19</sup>Io pensavo:<br>«Come vorrei considerarti tra i miei figli<br>e darti una terra invidiabile,<br>un'eredità che sia l'ornamento più prezioso delle genti!».<br>Io pensavo: «Voi mi chiamerete: Padre mio,<br>e non tralascerete di seguirmi».<br> <sup>20</sup>Ma come una moglie è infedele a suo marito,<br>così voi, casa di Israele, siete stati infedeli a me».<br>Oracolo del Signore.<br> <sup>21</sup>Sui colli si ode una voce,<br>pianto e gemiti degli Israeliti,<br>perché hanno reso tortuose le loro vie,<br>hanno dimenticato il Signore, loro Dio.<br> <sup>22</sup>«Ritornate, figli traviati,<br>io risanerò le vostre ribellioni».<br>«Ecco, noi veniamo a te,<br>perché tu sei il Signore, nostro Dio.<br> <sup>23</sup>In realtà, menzogna sono le colline,<br>e le grida sui monti;<br>davvero nel Signore, nostro Dio,<br>è la salvezza d'Israele.<br> <sup>24</sup>L'infamia ha divorato fin dalla nostra giovinezza<br>il frutto delle fatiche dei nostri padri,<br>le loro greggi e i loro armenti,<br>i loro figli e le loro figlie.<br> <sup>25</sup>Corichiamoci nella nostra vergogna,<br>la nostra confusione ci ricopra,<br>perché abbiamo peccato contro il Signore, nostro Dio,<br>noi e i nostri padri,<br>dalla nostra giovinezza fino ad oggi;<br>non abbiamo ascoltato la voce del Signore, nostro Dio».<br></p>>