<div class="titoli">Il libro dei sette sigilli e l'Agnello</div> <p> <sup>1</sup>E vidi, nella mano destra di Colui che sedeva sul trono, un libro scritto sul lato interno e su quello esterno, sigillato con sette sigilli. <sup>2</sup>Vidi un angelo forte che proclamava a gran voce: «Chi è degno di aprire il libro e scioglierne i sigilli?». <sup>3</sup>Ma nessuno né in cielo, né in terra, né sotto terra, era in grado di aprire il libro e di guardarlo. <sup>4</sup>Io piangevo molto, perché non fu trovato nessuno degno di aprire il libro e di guardarlo. <br> <sup>5</sup>Uno degli anziani mi disse: «Non piangere; ha vinto il leone della tribù di Giuda, il Germoglio di Davide, e aprirà il libro e i suoi sette sigilli».<br> <sup>6</sup>Poi vidi, in mezzo al trono, circondato dai quattro esseri viventi e dagli anziani, un Agnello, in piedi, come immolato; aveva sette corna e sette occhi, i quali sono i sette spiriti di Dio mandati su tutta la terra. <sup>7</sup>Giunse e prese il libro dalla destra di Colui che sedeva sul trono. <sup>8</sup>E quando l'ebbe preso, i quattro esseri viventi e i ventiquattro anziani si prostrarono davanti all'Agnello, avendo ciascuno una cetra e coppe d'oro colme di profumi, che sono le preghiere dei santi, <sup>9</sup>e cantavano un canto nuovo:</p> <p class="rientrato">«Tu sei degno di prendere il libro<br>e di aprirne i sigilli,<br>perché sei stato immolato<br>e hai riscattato per Dio, con il tuo sangue,<br>uomini di ogni tribù, lingua, popolo e nazione,<br> <sup>10</sup>e hai fatto di loro, per il nostro Dio,<br>un regno e sacerdoti,<br>e regneranno sopra la terra».</p> <p> <sup>11</sup>E vidi, e udii voci di molti angeli attorno al trono e agli esseri viventi e agli anziani. Il loro numero era miriadi di miriadi e migliaia di migliaia <sup>12</sup>e dicevano a gran voce:</p> <p class="rientrato">«L'Agnello, che è stato immolato,<br>è degno di ricevere potenza e ricchezza,<br>sapienza e forza,<br>onore, gloria e benedizione».</p> <p> <sup>13</sup>Tutte le creature nel cielo e sulla terra, sotto terra e nel mare, e tutti gli esseri che vi si trovavano, udii che dicevano:</p> <p class="rientrato">«A Colui che siede sul trono e all'Agnello<br>lode, onore, gloria e potenza,<br>nei secoli dei secoli».</p> <p> <sup>14</sup>E i quattro esseri viventi dicevano: «Amen». E gli anziani si prostrarono in adorazione.<br></p>