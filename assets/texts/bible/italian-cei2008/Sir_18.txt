<div class="titoli">Le grandezze di Dio</div> <p><sup>1</sup>Colui che vive in eterno ha creato l'intero universo.<br> <sup>2</sup>Il Signore soltanto è riconosciuto giusto<br>e non c'è altri al di fuori di lui.<br> <sup>3</sup>Egli regge il mondo con il palmo della mano<br>e tutto obbedisce alla sua volontà;<br>con il suo potere egli è il re di tutte le cose<br>e in esse distingue il sacro dal profano.<br> <sup>4</sup>A nessuno è possibile svelare le sue opere<br>e chi può esplorare le sue grandezze?<br> <sup>5</sup>La potenza della sua maestà chi potrà misurarla?<br>Chi riuscirà a narrare le sue misericordie?<br> <sup>6</sup>Non c'è nulla da togliere e nulla da aggiungere,<br>non è possibile scoprire le meraviglie del Signore.<br> <sup>7</sup>Quando l'uomo ha finito, allora comincia,<br>quando si ferma, allora rimane perplesso.</p> <div class="titoli">La condizione dell'uomo</div> <p><sup>8</sup>Che cos'è l'uomo? A che cosa può servire?<br>Qual è il suo bene e qual è il suo male?<br> <sup>9</sup>Quanto al numero dei giorni dell'uomo, cento anni sono già molti,<br>ma il sonno eterno di ognuno è imprevedibile a tutti.<br> <sup>10</sup>Come una goccia d'acqua nel mare e un granello di sabbia,<br>così questi pochi anni in un giorno dell'eternità.<br> <sup>11</sup>Per questo il Signore è paziente verso di loro<br>ed effonde su di loro la sua misericordia.<br> <sup>12</sup>Vede e sa che la loro sorte è penosa,<br>perciò abbonda nel perdono.<br> <sup>13</sup>La misericordia dell'uomo riguarda il suo prossimo,<br>la misericordia del Signore ogni essere vivente.<br>Egli rimprovera, corregge, ammaestra<br>e guida come un pastore il suo gregge.<br> <sup>14</sup>Ha pietà di chi si lascia istruire<br>e di quanti sono zelanti per le sue decisioni.</p> <div class="titoli">Invito alla generosità</div> <p><sup>15</sup>Figlio, nel fare il bene non aggiungere rimproveri<br>e a ogni dono parole amare.<br> <sup>16</sup>La rugiada non mitiga forse il calore?<br>Così una parola è migliore del dono.<br> <sup>17</sup>Ecco, una parola non vale più di un dono ricco?<br>Ambedue si trovano nell'uomo caritatevole.<br> <sup>18</sup>Lo stolto rimprovera senza riguardo,<br>il dono dell'invidioso fa lacrimare gli occhi.</p> <div class="titoli">Invito alla prudenza</div> <p><sup>19</sup>Prima di parlare, infórmati,<br>cùrati ancor prima di ammalarti.<br> <sup>20</sup>Prima del giudizio esamina te stesso,<br>così al momento del verdetto troverai perdono.<br> <sup>21</sup>Umìliati, prima di cadere malato,<br>e quando hai peccato, mostra pentimento.<br> <sup>22</sup>Nulla ti impedisca di soddisfare un voto al tempo giusto,<br>non aspettare fino alla morte per sdebitarti.<br> <sup>23</sup>Prima di fare un voto prepara te stesso,<br>non fare come un uomo che tenta il Signore.<br> <sup>24</sup>Ricòrdati della collera nei giorni della fine,<br>del tempo della vendetta, quando egli distoglierà lo sguardo da te.<br> <sup>25</sup>Ricòrdati della carestia nel tempo dell'abbondanza,<br>della povertà e dell'indigenza nei giorni della ricchezza.<br> <sup>26</sup>Dal mattino alla sera il tempo cambia,<br>tutto è effimero davanti al Signore.</p> <p><sup>27</sup>Un uomo saggio è circospetto in ogni cosa,<br>nei giorni del peccato si astiene dalla colpa.<br> <sup>28</sup>Ogni uomo assennato conosce la sapienza<br>e rende omaggio a colui che la trova.<br> <sup>29</sup>Quelli istruiti nel parlare, anch'essi diventano saggi,<br>effondono come pioggia massime adeguate.<br>Vale più la fiducia in un unico Signore<br>che aderire a un morto con un cuore morto.</p> <div class="titoli">Invito al dominio di sè</div> <p><sup>30</sup>Non seguire le passioni,<br>poni un freno ai tuoi desideri.<br> <sup>31</sup>Se ti concedi lo sfogo della passione,<br>essa ti renderà oggetto di scherno per i tuoi nemici.<br> <sup>32</sup>Non rallegrarti per i molti piaceri,<br>per non impoverirti con i loro costi.<br> <sup>33</sup>Non ridurti in miseria per i debiti dei banchetti,<br>quando non hai nulla nella borsa,<br>perché sarà un'insidia alla tua propria vita.<br></p>