<div class="titoli">Nella sposa tutto è bellezza e armonia</div> <p><sup>1</sup>Vòltati, vòltati, Sulammita,<br>vòltati, vòltati: vogliamo ammirarti.<br>Che cosa volete ammirare nella Sulammita<br>durante la danza a due cori?<br> <sup>2</sup>Come sono belli i tuoi piedi<br>nei sandali, figlia di principe!<br>Le curve dei tuoi fianchi sono come monili,<br>opera di mani d'artista.<br> <sup>3</sup>Il tuo ombelico è una coppa rotonda<br>che non manca mai di vino aromatico.<br>Il tuo ventre è un covone di grano,<br>circondato da gigli.<br> <sup>4</sup>I tuoi seni sono come due cerbiatti,<br>gemelli di una gazzella.<br> <sup>5</sup>Il tuo collo come una torre d'avorio,<br>i tuoi occhi come le piscine di Chesbon<br>presso la porta di Bat-Rabbìm,<br>il tuo naso come la torre del Libano<br>che guarda verso Damasco.<br> <sup>6</sup>Il tuo capo si erge su di te come il Carmelo<br>e la chioma del tuo capo è come porpora;<br>un re è tutto preso dalle tue trecce.<br> <sup>7</sup>Quanto sei bella e quanto sei graziosa,<br>o amore, piena di delizie!<br> <sup>8</sup>La tua statura è slanciata come una palma<br>e i tuoi seni sembrano grappoli.<br> <sup>9</sup>Ho detto: «Salirò sulla palma,<br>coglierò i grappoli di datteri».<br>Siano per me i tuoi seni come grappoli d'uva<br>e il tuo respiro come profumo di mele.<br> <sup>10</sup>Il tuo palato è come vino squisito,<br>che scorre morbidamente verso di me <br>e fluisce sulle labbra e sui denti!<br> </p> <div class="titoli">Canto d'amore</div> <p><sup>11</sup>Io sono del mio amato<br>e il suo desiderio è verso di me.<br> <sup>12</sup>Vieni, amato mio, andiamo nei campi,<br>passiamo la notte nei villaggi.<br> <sup>13</sup>Di buon mattino andremo nelle vigne;<br>vedremo se germoglia la vite,<br>se le gemme si schiudono,<br>se fioriscono i melograni:<br>là ti darò il mio amore!<br> <sup>14</sup>Le mandragore mandano profumo;<br>alle nostre porte c'è ogni specie di frutti squisiti,<br>freschi e secchi:<br>amato mio, li ho conservati per te.<br></p>