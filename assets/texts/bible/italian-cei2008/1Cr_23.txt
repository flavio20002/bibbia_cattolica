<div class="titoli">Organizzazione dei leviti</div> <p><sup>1</sup>Davide, ormai vecchio e sazio di giorni, costituì re su Israele suo figlio Salomone. <sup>2</sup>Egli radunò tutti i capi d'Israele, i sacerdoti e i leviti. <sup>3</sup>Si contarono i leviti, dai trent'anni in su: censiti, uno per uno, risultarono trentottomila. <sup>4</sup>Di costoro ventiquattromila dirigevano l'attività del tempio del Signore, seimila erano scribi e giudici, <sup>5</sup>quattromila portieri, e quattromila lodavano il Signore con tutti gli strumenti inventati da Davide per lodarlo. <sup>6</sup>Davide divise in classi i figli di Levi: Gherson, Keat e Merarì.<br> <sup>7</sup>Dei Ghersoniti: Ladan e Simei. <sup>8</sup>Figli di Ladan: Iechièl, il capo, poi Zetam e Gioele; tre. <sup>9</sup>Figli di Simei: Selomìt, Cazièl, Aran; tre. Costoro sono i capi dei casati di Ladan. <sup>10</sup>Figli di Simei: Iacat, Ziza, Ieus, Berià; questi sono i quattro figli di Simei. <sup>11</sup>Iacat era il capo e Ziza il secondo. Ieus e Berià non ebbero molti figli; perciò erano un solo casato, una sola classe.<br> <sup>12</sup>Figli di Keat: Amram, Isar, Ebron e Uzzièl; quattro. <sup>13</sup>Figli di Amram: Aronne e Mosè. Aronne fu scelto per consacrare le cose santissime, egli e i suoi figli, per sempre, perché offrisse incenso davanti al Signore, lo servisse e benedicesse in suo nome per sempre. <sup>14</sup>Riguardo a Mosè, uomo di Dio, i suoi figli furono annoverati nella tribù di Levi. <sup>15</sup>Figli di Mosè: Ghersom ed Elièzer. <sup>16</sup>Figli di Ghersom: Sebuèl, il capo. <sup>17</sup>I figli di Elièzer furono Recabia, il capo. Elièzer non ebbe altri figli, mentre i figli di Recabia furono moltissimi. <sup>18</sup>Figli di Isar: Selomìt, il capo. <sup>19</sup>Figli di Ebron: Ieria il capo, Amaria secondo, Iacazièl terzo, Iekamàm quarto. <sup>20</sup>Figli di Uzzièl: Mica il capo, Issia secondo.<br> <sup>21</sup>Figli di Merarì: Maclì e Musì. Figli di Maclì: Eleàzaro e Kis. <sup>22</sup>Eleàzaro morì senza figli, avendo soltanto figlie; le sposarono i figli di Kis, loro fratelli. <sup>23</sup>Figli di Musì: Maclì, Eder e Ieremòt; tre.<br> <sup>24</sup>Questi sono i figli di Levi secondo i loro casati, i capi di casato, secondo il censimento, contati nominalmente, uno per uno, incaricati dei lavori per il servizio del tempio del Signore, dai vent'anni in su. <sup>25</sup>Infatti Davide aveva detto: «Il Signore, Dio d'Israele, ha concesso la tranquillità al suo popolo e si è stabilito a Gerusalemme per sempre. <sup>26</sup>Anche i leviti non avranno più da trasportare la Dimora e tutti i suoi oggetti per il suo servizio». <sup>27</sup>Secondo le ultime disposizioni di Davide, il censimento dei figli di Levi si fece dai vent'anni in su. <sup>28</sup>Perciò il loro posto era a fianco dei figli di Aronne per il servizio del tempio del Signore, relativamente ai cortili, alle stanze, alla purificazione di ogni cosa sacra e all'attività per il servizio del tempio di Dio, <sup>29</sup>al pane dell'offerta, alla farina, all'offerta, alle focacce non lievitate, alle cose che dovevano essere preparate nella teglia e ben stemperate, e a tutte le misure di capacità e di lunghezza. <sup>30</sup>Dovevano presentarsi ogni mattina e ogni sera per celebrare e lodare il Signore, <sup>31</sup>come pure per tutti gli olocausti da offrire al Signore nei sabati, nei noviluni, nelle feste fisse, secondo un numero preciso prescritto dalle loro regole, stando sempre davanti al Signore. <sup>32</sup>Dovevano provvedere anche al servizio della tenda del convegno e al servizio del santuario e stavano agli ordini dei figli di Aronne, loro fratelli, per il servizio del tempio del Signore.<br></p>