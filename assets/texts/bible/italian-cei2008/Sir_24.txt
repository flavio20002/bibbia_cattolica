<div class="titoli">L'ELOGIO DELLA SAPIENZA</div> <div class="titoli">La sapienza personificata si presenta</div> <p><sup>1</sup>La sapienza fa il proprio elogio,<br>in mezzo al suo popolo proclama la sua gloria.<br> <sup>2</sup>Nell'assemblea dell'Altissimo apre la bocca,<br>dinanzi alle sue schiere proclama la sua gloria:<br> <sup>3</sup>«Io sono uscita dalla bocca dell'Altissimo<br>e come nube ho ricoperto la terra.<br> <sup>4</sup>Io ho posto la mia dimora lassù,<br>il mio trono era su una colonna di nubi.<br> <sup>5</sup>Ho percorso da sola il giro del cielo,<br>ho passeggiato nelle profondità degli abissi.<br> <sup>6</sup>Sulle onde del mare e su tutta la terra,<br>su ogni popolo e nazione ho preso dominio.<br> <sup>7</sup>Fra tutti questi ho cercato un luogo di riposo,<br>qualcuno nel cui territorio potessi risiedere.<br> <sup>8</sup>Allora il creatore dell'universo mi diede un ordine,<br>colui che mi ha creato mi fece piantare la tenda<br>e mi disse: «Fissa la tenda in Giacobbe<br>e prendi eredità in Israele».<br> <sup>9</sup>Prima dei secoli, fin dal principio, egli mi ha creato,<br>per tutta l'eternità non verrò meno.<br> <sup>10</sup>Nella tenda santa davanti a lui ho officiato<br>e così mi sono stabilita in Sion.<br> <sup>11</sup>Nella città che egli ama mi ha fatto abitare<br>e in Gerusalemme è il mio potere.<br> <sup>12</sup>Ho posto le radici in mezzo a un popolo glorioso,<br>nella porzione del Signore è la mia eredità.<br> <sup>13</sup>Sono cresciuta come un cedro sul Libano,<br>come un cipresso sui monti dell'Ermon.<br> <sup>14</sup>Sono cresciuta come una palma in Engàddi<br>e come le piante di rose in Gerico,<br>come un ulivo maestoso nella pianura<br>e come un platano mi sono elevata.<br> <sup>15</sup>Come cinnamòmo e balsamo di aromi,<br>come mirra scelta ho sparso profumo,<br>come gàlbano, ònice e storace,<br>come nuvola d'incenso nella tenda.<br> <sup>16</sup>Come un terebinto io ho esteso i miei rami<br>e i miei rami sono piacevoli e belli.<br> <sup>17</sup>Io come vite ho prodotto splendidi germogli<br>e i miei fiori danno frutti di gloria e ricchezza.<br> <sup>18</sup>Io sono la madre del bell'amore e del timore,<br>della conoscenza e della santa speranza;<br>eterna, sono donata a tutti i miei figli,<br>a coloro che sono scelti da lui.<br> <sup>19</sup>Avvicinatevi a me, voi che mi desiderate,<br>e saziatevi dei miei frutti,<br> <sup>20</sup>perché il ricordo di me è più dolce del miele,<br>il possedermi vale più del favo di miele.<br> <sup>21</sup>Quanti si nutrono di me avranno ancora fame<br>e quanti bevono di me avranno ancora sete.<br> <sup>22</sup>Chi mi obbedisce non si vergognerà,<br>chi compie le mie opere non peccherà».</p> <div class="titoli">La sapienza e la legge</div> <p><sup>23</sup>Tutto questo è il libro dell'alleanza del Dio altissimo,<br>la legge che Mosè ci ha prescritto,<br>eredità per le assemblee di Giacobbe.<br> <sup>24</sup>Non cessate di rafforzarvi nel Signore, <br>aderite a lui perché vi dia vigore.<br>Il Signore onnipotente è l'unico Dio<br>e non c'è altro salvatore al di fuori di lui.<br> <sup>25</sup>Essa trabocca di sapienza come il Pison<br>e come il Tigri nella stagione delle primizie,<br> <sup>26</sup>effonde intelligenza come l'Eufrate<br>e come il Giordano nei giorni della mietitura,<br> <sup>27</sup>come luce irradia la dottrina,<br>come il Ghicon nei giorni della vendemmia.<br> <sup>28</sup>Il primo uomo non ne ha esaurito la conoscenza<br>e così l'ultimo non l'ha mai pienamente indagata.<br> <sup>29</sup>Il suo pensiero infatti è più vasto del mare<br>e il suo consiglio è più profondo del grande abisso.</p> <div class="titoli">L'opera feconda della sapienza</div> <p><sup>30</sup>Io, come un canale che esce da un fiume<br>e come un acquedotto che entra in un giardino,<br> <sup>31</sup>ho detto: «Innaffierò il mio giardino<br>e irrigherò la mia aiuola».<br>Ma ecco, il mio canale è diventato un fiume<br>e il mio fiume è diventato un mare.<br> <sup>32</sup>Farò ancora splendere la dottrina come l'aurora,<br>la farò brillare molto lontano.<br> <sup>33</sup>Riverserò ancora l'insegnamento come profezia,<br>lo lascerò alle generazioni future.<br> <sup>34</sup>Vedete che non ho faticato solo per me,<br>ma per tutti quelli che la cercano.<br></p>